請刊警民編廣布諸路箚完南府院君臣李厚源 伏以 臣於丙申秋忝冒禮判嘗進 啓於 榻前曰 喪亂以來 人心世道 日益偸薄 誠可寒心 所謂警民編 卽己卯名臣金正國 按節海西時所爲書也 其於牗民化俗之方 不無少補 請以是書刊布諸路 卽 賜 允可 而第其原本遍求不得久 乃得之於海西 卽冩本也 又無諺解 無諺解則 窮鄕氓隷難於通曉 故遂用其本校證翻譯 且取陳古靈眞西山諭俗諸篇 附於其下 而間有節略者 欲民之易曉也 偶得 宣祖朝 相臣鄭澈所作訓民歌添錄者 欲使村閻婦孺 尋常誦習 有所感發而懲創也 會臣去職 未及刊布 臣常以初旣建白不克奉行爲恨 近聞倫紀之變 或作於輦轂之下 聖上臨筵 深以導率乖方爲憂歎 臣於是尤不勝感慨于中 玆敢繕冩送于南宮 倘以此遞刊於諸道而着令按臣分付列邑廣布 民間諄諄告諭 俾民遷善遠罪去薄從厚 則庶幾氓俗漸變 有以仰副我 殿下敦厚風俗之意矣 大抵爲政之本 風化是先 必其導迪得冝然後 可使人人興起而慕效 苟或不然而欲民化服 則何以異於止聲而求響乎 昔我 世宗大王召羣臣議所以敦孝悌厚風俗之方 卞季良請廣布孝行錄等書 使閭巷小民 尋常讀之 使之駸駸然入於孝悌禮義之俗 迺命偰循改撰孝行錄以進 旣又 申命攸司明示敎條 以成仁厚之風 鳴呼 我朝之治 莫盛於 英廟 而其所以疇咨講求者不出乎此 豈不以有國 先務莫過於厚倫成俗 而能致其厚倫成俗之美者 又必以盡其導率爲本也哉 金正國當 中廟圖恢至治之日 分憂一道 首著是編懇懇誨諭者 其亦以是 而臣之終始惓惓於此書 必欲其梓行者 亦猶是已 惟 聖主垂諒焉 取 進止 【戊戌月日】