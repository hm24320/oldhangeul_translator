夫釋迦佛之八萬敎海 汪洋浩渺 廣大無邊 故有望源迷派者 有見派迷源者 頗多矣 此觀音菩薩之六字神呪 功迢曠劫 德勝河沙 故或念一知十者 或誦百證千者 甚衆也 然此法門板本 於東國未曾有也 湖南後人遁世堂 中華內出本文 偶然而得之 欲壽於榟 流傳於世 積有年矣 關西平原府韓金裵公等 同心戮力 發大誓願 盡捨三家之財寶 傍募四境之皂白 請工鋟榟 印出行世 此三公等 眞可謂善繼觀音佛之本願 洞開東國人之心目者矣 且事始於嘉靖之庚申 刀落於庚申之孟夏 韓等因請後跋於余 余因辭曰 學問不如遠安 文章不牟李杜 況此密敎密意 藏於虛空骨中 故師不傳於弟 弟不受於師 余何弄筆於其間 獲罪於後世者也 但記施功年月 不忘公等之名目云爾書寫 肅川居營吏金殷鼎