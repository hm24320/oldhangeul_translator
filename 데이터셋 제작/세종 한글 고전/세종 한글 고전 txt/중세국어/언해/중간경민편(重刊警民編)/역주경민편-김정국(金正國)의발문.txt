夫制爲刑法 皆出於先王愛民之仁也 不有以導之於先 執法而論囚 不幾於罔民乎 余自叨分陜之憂 按所部 察民風 每當斷獄 未嘗不深喟於斯 蠢愚之民 不知人倫之重 焉知制法之詳 蚕蚕然有同乎辜聵 貿貿焉唯衣食之趣 自不覺其觸犯科條 流陷於罪辜 有司於是 按律繩之 如骨羅捕雀 機檻取獸 烏在其使民遷善而遠辜耶 余爲之憫然 擧其最關於人道而民之所易犯者爲十三條 編曰警民 刊行廣布 俾諸蠢氓 靡不習於耳目 以冀其去惡從善之萬一 爲編 必推本而擧理者 欲民之有所感發而興起也 引法而叅證者 欲民之有所畏懼而知避也 語簡而辭俚者 欲民之有所不學而易曉也 將是編 歸之文具 付之迂遠 坐食公廩 翫愒歲月 其於導民化俗之道 若不盡心而致誠焉 則殊非編者之意 凡我牧民者 尙亦念哉正德己卯冬十月觀察使聞韶金正國謹識