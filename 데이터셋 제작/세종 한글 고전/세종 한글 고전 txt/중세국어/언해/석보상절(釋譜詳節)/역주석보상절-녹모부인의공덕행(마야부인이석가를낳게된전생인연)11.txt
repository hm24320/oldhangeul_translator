[녹모부인의 공덕행(마야부인이 석가를 낳게 된 전생 인연) 11]그ᄢᅴ 比丘ᄃᆞᆯ히 虛空애 올아 東녀긔 소ᄉᆞ면 西ㅅ녀긔 숨고 西ㅅ녀긔 소ᄉᆞ면 東녀긔 숨고 南녀긔 소ᄉᆞ면 北녀긔 숨고 北녀긔 소ᄉᆞ면 南녀긔 숨고 큰 모ᄆᆞᆯ 지ᅀᅳ면 虛空애 ᄀᆞᄃᆞᆨᄒᆞ고 ᄯᅩ ᄒᆞᆫ 모ᄆᆞ로 無量 모ᄆᆞᆯ 지ᅀᅳ며 몸 우희 믈 내오 몸 아래 블 내며 몸 아래 믈 내오 몸 우희 블 내야 父母 (의)〔위〕ᄒᆞᅀᆞᄫᅡ 種種 變化ᄒᆞ고 즉자히 모ᄆᆞᆯ ᄉᆞ라 涅槃ᄒᆞ거늘 鹿母夫人이 ᄲᅧ를 주ᅀᅥ 뒷 東山애 五百 塔ᄋᆞᆯ 이로고 花香 풍류로 날마다 東山애 드러 五百 辟支佛塔ᄋᆞᆯ 供養ᄒᆞ더시니 그 塔 알ᄑᆡ 시름ᄒᆞ야 니ᄅᆞ샤ᄃᆡ내 비록 五百 太子ᄅᆞᆯ 나하 出家ᄒᆞ야도 ᄒᆞ나토 菩提心ᄋᆞᆯ 發ᄒᆞ니 업도다ᄒᆞ시고 즉자히 盟誓 發願을 ᄒᆞ샤ᄃᆡ내 五百 辟支佛ㅅ 舍利ᄅᆞᆯ 供養(흔)〔혼〕 功德으로 오ᄂᆞᆫ 뉘예 아ᄃᆞᆯ 해 나티 말오 오직 ᄒᆞᆫ 아ᄃᆞᄅᆞᆯ 나하 能히 道理ㅅ ᄆᆞᅀᆞᄆᆞᆯ 發ᄒᆞ야【能은 잘ᄒᆞᆯ씨라】 出家ᄒᆞ야 現ᄒᆞᆫ 뉘예 一切 智慧ᄅᆞᆯ 得ᄒᆞ고라ᄒᆞ시니라 부톄 阿難이ᄃᆞ려 니ᄅᆞ샤ᄃᆡ그ᄢᅴᆺ 鹿母夫人ᄋᆞᆫ 이젯 摩耶夫人이시니 五百 辟支佛을 供養ᄒᆞ시며 그지업슨 됴ᄒᆞᆫ 業을 닷ᄀᆞ실ᄊᆡ 이제 와 如來ᄅᆞᆯ 나ᄒᆞ시니라부톄 이 法 니르시ᇙ 時節에 無量 百千 人天이 四果애 니를오 無量 衆生이 阿耨多羅三藐三菩提心ᄋᆞᆯ 發ᄒᆞ니라