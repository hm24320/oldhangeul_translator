[묘음보살이 석존과 법화경을 공양하기 위해 기사굴산에 옴 11]釋迦牟尼佛이 文殊師利ᄭᅴ 니ᄅᆞ샤ᄃᆡ 이ᄂᆞᆫ 妙音菩薩摩訶薩이 淨華宿王智佛ㅅ 나라ᄒᆞ로셔 八萬四千菩薩이 圍繞ᄒᆞ야 이 娑婆世界예 와 나ᄅᆞᆯ 供養ᄒᆞ야 親近히 절ᄒᆞ며 ᄯᅩ 法華經을 供養ᄒᆞ야 듣고져 ᄒᆞᄂᆞ다

〔월인석보언해〕그ᄢᅴ 釋迦牟尼佛이 文殊師利ᄃᆞ려 니ᄅᆞ샤ᄃᆡ 妙音菩薩摩訶薩이 淨華宿王智佛國으로셔 八萬四千 菩薩와 圍繞ᄒᆞ야 이 娑婆世界예 와 내게 供養 親近ᄒᆞ야 禮拜ᄒᆞ며【禮拜ᄂᆞᆫ 禮數ᄒᆞ야 절ᄒᆞᆯ 씨라】 ᄯᅩ 供養ᄒᆞ야 法華經 듣고져 ᄒᆞᄂᆞ다

四釋尊垂答〔법화경〕爾時釋迦牟尼佛이 告文殊師利ᄒᆞ샤ᄃᆡ 是ᄂᆞᆫ 妙音菩薩摩訶薩이 欲從淨華宿王智佛國ᄒᆞ야 與八萬四千菩薩와 圍遶ᄒᆞ야 而來至此娑婆世界ᄒᆞ야 供養親近禮拜於我ᄒᆞ며 亦欲供養聽法華經ᄒᆞᄂᆞ다

〔법화경언해〕 ○그ᄢᅴ 釋迦牟尼佛이 文殊師利ᄃᆞ려 니ᄅᆞ샤ᄃᆡ 이 妙音菩薩摩訶薩이 淨華宿王智佛國을 從ᄒᆞ야 八萬四千 菩薩와 圍遶ᄒᆞ야 이 娑婆世界예 와 내게 供養 親近 禮拜코져 ᄒᆞ며 ᄯᅩ 供養ᄒᆞ야 法華經 듣고져 ᄒᆞᄂᆞ다