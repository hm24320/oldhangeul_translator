[화덕보살의 전신인 묘장엄왕이 법화경을 수지하고 많은 공덕을 쌓은 인연 12]우리ᄃᆞᆯ히 아바님 위ᄒᆞᅀᆞᄫᅡ ᄒᆞ마 佛事ᄅᆞᆯ ᄒᆞ요니 願ᄒᆞᆫᄃᆞᆫ 어마니미 우리ᄅᆞᆯ 노ᄒᆞ샤 뎌 부텻 거긔 出家ᄒᆞ야 道理 닷게 ᄒᆞ쇼셔 부텨를 맛나ᅀᆞᄫᅩ미 甚히 어려ᄫᅳ니 우리ᄋᆡ 出家ᄅᆞᆯ 드르쇼셔

〔월인석보언해〕우리 아바님 爲ᄒᆞ야 ᄒᆞ마 佛事ᄅᆞᆯ 호니 願ᄒᆞᆫᄃᆞᆫ 어마니미 뎌 부텻게 出家ᄒᆞ야 道 닷고ᄆᆞᆯ 드르쇼셔

〔7:136ㄱ〕十二子請出家〔법화경〕 我等이 爲父ᄒᆞᅀᆞ와 已作佛事호니 願母ㅣ 見聽ᄒᆞ샤 於彼佛所애 出家修道케ᄒᆞ쇼셔코 爾時二子ㅣ 欲重宣其意ᄒᆞ야 以偈白母호ᄃᆡ 願母ㅣ 放我等ᄒᆞ샤 出家ᄒᆞ야 作沙門케ᄒᆞ쇼셔 諸佛이 甚難值시니 我等이 隨佛學ᄒᆞᅀᆞ와지ᅌᅵ다 如優曇鉢羅ᄒᆞ샤ᄃᆡ 值佛이 復難是ᄒᆞ며 脫諸難이 亦難ᄒᆞ니 願聽我出家ᄒᆞ쇼셔

〔법화경언해〕 ○우리 아바님 爲ᄒᆞᅀᆞ와 ᄒᆞ마 佛事호니 〔7:136ㄴ〕願ᄒᆞᅀᆞ오ᄃᆡ 어마니미 드르샤 뎌 부텻게 出家 修道케 ᄒᆞ쇼셔 코 그ᄢᅴ 두 아ᄃᆞ리 이 ᄠᅳ들 다시 펴려 ᄒᆞ야 偈로 어마님ᄭᅴ ᄉᆞᆯ오ᄃᆡ 願ᄒᆞᅀᆞ오ᄃᆡ 어마니미 우릴 노ᄒᆞ샤 出家ᄒᆞ야 沙門 ᄃᆞ외에 ᄒᆞ쇼셔 諸佛이 甚히 맛나ᅀᆞ오미 어려우시니 우리 부텨 좃ᄌᆞ와 ᄇᆡ호ᅀᆞ와지ᅌᅵ다 優曇鉢華ㅣ ᄀᆞᆮᄒᆞ샤ᄃᆡ 부텨 맛나ᅀᆞ오미 ᄯᅩ 예셔 어려우며 여러 가짓 難 버수미 ᄯᅩ 어려우니【八難이니 地獄과 餓鬼와 旁生과 佛前 佛後에 남과 눈귀 머롬과 邪見코 世間ㅅ 智慧로 말 잘코 聰明홈과 北洲 남과 無想天괘라】 願ᄒᆞᅀᆞ오ᄃᆡ 내 出家ᄅᆞᆯ 드르쇼셔