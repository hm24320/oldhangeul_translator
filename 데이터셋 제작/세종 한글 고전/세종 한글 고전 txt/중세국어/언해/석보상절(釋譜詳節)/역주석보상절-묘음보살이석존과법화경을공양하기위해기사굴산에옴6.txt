[묘음보살이 석존과 법화경을 공양하기 위해 기사굴산에 옴 6]釋迦牟尼佛ㅅ 光明이 자내 모매 비취어시ᄂᆞᆯ 즉자히 淨華宿王智佛ᄭᅴ ᄉᆞᆯᄫᆞ샤ᄃᆡ 世尊하 내 娑婆世界예 가아 釋迦牟尼佛ᄭᅴ 저ᅀᆞᄫᅡ 親近히 供養ᄒᆞᅀᆞᆸ고 文殊師利法王子菩薩와 藥王菩薩와 勇施菩薩와 宿王華菩薩와 上行意菩薩와 莊嚴王菩薩와 藥上菩薩ᄋᆞᆯ 보아지ᅌᅵ다

〔월인석보언해〕釋迦牟尼佛ㅅ 光이 모매 비취여시ᄂᆞᆯ 즉재 淨華宿王智佛ᄭᅴ ᄉᆞᆯᄫᆞ샤ᄃᆡ 世尊하 내 娑婆世界예 가 釋迦牟尼佛을 저ᅀᆞᄫᅡ 親近 供養ᄒᆞᅀᆞᆸ고 ᄯᅩ 文殊師利法王子菩薩 藥王菩薩 勇施菩薩 宿王華菩薩 上行意菩薩 莊嚴王菩薩 藥上菩薩ᄋᆞᆯ 보아지ᅌᅵ다【이 다 靈山法衆이라】

二妙音發迹二 一白彼佛〔법화경〕釋迦牟尼佛ㅅ 光이 照其身커시ᄂᆞᆯ 即白淨華宿王智佛言ᄒᆞ샤ᄃᆡ 世尊하 我ㅣ 當往詣娑婆世界ᄒᆞ야 禮拜親近供養釋迦牟尼佛ᄒᆞᅀᆞᆸ고 及見文殊師利法王子菩薩 藥王菩薩 勇施菩薩 宿王華菩薩 上行意菩薩 莊嚴王菩薩 藥上菩薩ᄒᆞ야지ᅌᅵ다

〔법화경언해〕 ○釋迦牟尼佛ㅅ 光이 그 모매 비취어시ᄂᆞᆯ 즉재 淨華宿王智佛ᄭᅦ ᄉᆞᆯ오샤ᄃᆡ 世尊하 내 반ᄃᆞ기 娑婆世界예 가 釋迦牟尼佛을 저ᅀᆞ와 親近히 供養ᄒᆞᅀᆞᆸ고 ᄯᅩ 文殊師利法王子菩薩 藥王菩薩 勇施菩薩 宿王華菩薩 上行意菩薩 莊嚴王菩薩 藥上菩薩을 보아지ᅌᅵ다

〔계환해〕 此ᄂᆞᆫ 皆靈山法衆이시니라

〔계환해언해〕 ○이ᄂᆞᆫ 다 靈山 法衆이시니라