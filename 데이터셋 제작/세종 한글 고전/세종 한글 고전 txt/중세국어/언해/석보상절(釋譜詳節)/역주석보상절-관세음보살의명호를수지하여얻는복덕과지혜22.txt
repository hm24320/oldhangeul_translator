[관세음보살의 명호를 수지하여 얻는 복덕과 지혜 22]ᄒᆞ옷 소리ᄅᆞᆯ 聲이라 ᄒᆞ고 雜ᄒᆞᆫ 소리ᄅᆞᆯ 音이라 ᄒᆞᄂᆞ니 世間ㅅ 한 受苦ᄒᆞᄂᆞᆫ 雜소리ᄅᆞᆯ ᄒᆞᆫᄢᅴ 보아 다 救ᄒᆞ샤ᄆᆞᆯ 觀世音이시다 ᄒᆞ고 妙圓ᄒᆞ신 ᄒᆡᇰ뎌기 ᄒᆞᆫ ᄆᆞᅀᆞᄆᆞ로셔 내야 아니 應ᄒᆞ시ᄂᆞᆫ ᄃᆡ 업스샤미 普門 이시니라 이 品을 몬졋 品에 니ᅀᅥ 니ᄅᆞ샨 주른 妙音이 야ᇰᄌᆞ 現ᄒᆞ샤 說法ᄒᆞ샤 한 어려ᄫᅳᆫ 일 救濟ᄒᆞ샤미 觀音과 다ᄅᆞ디 아니커신마ᄅᆞᆫ 오직 젹고 普티 몯ᄒᆞ며 妙호ᄃᆡ 圓티 몯거시니와 觀音은 이 ᄒᆡᇰ뎌게 ᄠᅥ나디 아니ᄒᆞ샤ᄃᆡ 能히 音聲을 보샤 소리ᄅᆞᆯ 조차 大千을 對答ᄒᆞ샤 ᄀᆞ초 應ᄒᆞ샤미 去來相이 업스시니 니ᄅᆞ논 自在ᄒᆞᆫ 業과 普門ᄋᆞ로 나토아 뵈샤미 妙音에셔 나ᅀᆞ시건마ᄅᆞᆫ 實엔 두 聖人이 ᄒᆞᆫ 道理샤 서르 始作과 ᄆᆞᄎᆞᆷ괘 ᄃᆞ외실 ᄯᆞᄅᆞ미라 그럴ᄊᆡ 觀音ㅅ 德을 니ᄅᆞ샤ᄃᆡ 妙音을 조쳐 니ᄅᆞ시니 긔 두 聖人이 ᄒᆞᆫ 道理샨 주리오 妙音ㅅ ᄒᆡᇰ뎌그로셔 불어 普門이 ᄃᆞ외시니 이 서르 始作과 ᄆᆞᄎᆞᆷ괘 ᄃᆞ외샤미라 몬졋 法을 體호려 호ᇙ뎬 모로매 두 行이 兼ᄒᆞ야 妙로셔 普ᄒᆞ샤 始作이 이시며 ᄆᆞᄎᆞ미 이신 후에ᅀᅡ 圓備ᄒᆞ릴ᄊᆡ 妙音을 니ᅀᅥ 普門品을 니르샤ᅀᅡ 圓ᄒᆞᆫ 行이 流通ᄒᆞ리라】

〔월인석보언해〕* 『월인석보』 〈낙장된 부분〉.

〔계환해〕 〔7:39ㄴ〕單發이 爲聲이오 雜比ㅣ 爲音이니 於世間衆苦雜聲에 〔7:40ㄱ〕齊觀並救ᄒᆞ실ᄊᆡ 號ㅣ 觀世音이시고 妙圓之行이 自一心出ᄒᆞ샤 應無不遍ᄒᆞ실ᄊᆡ 號曰普門이시니 此ᄅᆞᆯ 繼前品ᄒᆞ샤 說者ᄂᆞᆫ 妙音이 現形說法ᄒᆞ시며 救濟衆難ᄒᆞ샤ᄆᆞᆫ 與觀音과 無異ᄒᆞ샤ᄃᆡ 但略而未普ᄒᆞ시며 妙而未圓커시니와 觀音은 不離是行ᄒᆞ샤 而能觀其音聲ᄒᆞ샤 隨響而荅ᄒᆞ샤 大千에 圓應ᄒᆞ샤ᄃᆡ 無去來相ᄒᆞ시니 所謂自在之業과 普門示現은 則進於妙音ᄒᆞ시니 其實은 二聖이 一道ㅣ샤 相爲始終耳실ᄊᆡ 故로 後에 頌觀音之德ᄒᆞ샤ᄃᆡ 而兼云妙音ᄒᆞ시니 是知二聖이 一道也ㅣ샷다 即妙音之行ᄒᆞ샤 而演爲普門ᄒᆞ시니 是知相爲始終也ㅣ샷다 夫欲體前之法ᄒᆞ샬뎬 須兼二行ᄒᆞ샤 從妙而普ᄒᆞ샤 有始有終ᄒᆞ신 然後에ᅀᅡ 圓備ᄒᆞ시릴ᄊᆡ 故로 繼妙音ᄒᆞ샤 說普門品ᄒᆞ샤 爲圓行流通ᄒᆞ니라 文殊ㅣ 於華嚴會終애 現法化已ᄒᆞ시고 南歷人間ᄒᆞ샤 說普照法界修多羅門ᄒᆞ시니 所以圓彰前法體用〔7:41ㄱ〕이시니라 善財ㅣ 歷百城已ᄒᆞ야 到普門國ᄒᆞ야 成就阿僧祇法門ᄒᆞ야 遂能於諸有中에 普現其身ᄒᆞ니 斯皆以行으로 成德ᄒᆞ샤 使圓而普也ㅣ시니 觀彼設法次序ᄒᆞᅀᆞᆸ건댄 名義ㅣ 與此宛同ᄒᆞ시니

〔계환해언해〕 ○〔7:41ㄱ〕ᄒᆞ옷 發ᄒᆞ니 聲이오 雜 모ᄃᆞ니 音이니 世間 한 受苦 雜소리예 ᄀᆞᄌᆞ기 보샤 다 救ᄒᆞ실ᄊᆡ 號ㅣ 觀世音이시고 妙圓ᄒᆞᆫ 行이 一心을브터 나샤 應을 다 몯ᄒᆞᆫ ᄃᆡ 업스실ᄊᆡ 號ᄅᆞᆯ ᄉᆞᆯ오샤ᄃᆡ 普門이시니 이ᄅᆞᆯ 前品을 니ᅀᅳ샤 니ᄅᆞ샤ᄆᆞᆫ 妙音이 現形ᄒᆞ샤 說法ᄒᆞ시며 한 難ᄋᆞᆯ 救濟ᄒᆞ샤ᄆᆞᆫ 觀音과 달옴 업스샤ᄃᆡ 오직 畧고 넙디 몯ᄒᆞ시며 妙코 圓티 몯거시니와 觀音은 이 行을 여희디 아니ᄒᆞ샤 能히 그 音聲을 보샤 조차 響ᄀᆞ티 對答ᄒᆞ샤 大千에 圓히 應ᄒᆞ샤ᄃᆡ 가며 오시ᄂᆞᆫ 相이 업스시니 니ᄅᆞ샨 自在ᄒᆞ신 業과 普門으로 뵈샤ᄆᆞᆫ 妙音에 나ᅀᆞ시니 그 實은 二聖이 ᄒᆞᆫ 道ㅣ샤 서르 처ᅀᅥᆷ 내죠ᇰ ᄃᆞ외실 ᄯᆞᄅᆞ미실ᄊᆡ 後에 觀音ㅅ 德 頌ᄒᆞ샤ᄃᆡ 妙音을 조쳐 니ᄅᆞ시니 이ᅌᅦ 두 聖이 ᄒᆞᆫ 道ㅣ신 ᄃᆞᆯ 아ᅀᆞ오리로다 妙音ㅅ 行애 나ᅀᅡ 가샤 불어 普門이 ᄃᆞ외시니 이ᅌᅦ 서르 처ᅀᅥᆷ 내죠ᇰ ᄃᆞ외샤ᄆᆞᆯ 아ᅀᆞ오리로다 알ᄑᆡᆺ 法을 體코져 ᄒᆞ샬뗸 모로매 두 行ᄋᆞᆯ 兼ᄒᆞ샤 妙ᄅᆞᆯ 브터 普ᄒᆞ샤 처ᅀᅥᆷ 겨시며 내죠ᇰ 겨신 後에ᅀᅡ 두려이 ᄀᆞᄌᆞ시릴ᄊᆡ 妙音 니ᅀᅳ샤 普門品 니ᄅᆞ샤 圓行 流通이 ᄃᆞ외니라 文殊ㅣ 華嚴會 ᄆᆞᄎᆞ매 法化ᄅᆞᆯ 나토시고 南녀그로 人間애 디나샤 普照 法界 修多羅門을 니ᄅᆞ시니 알ᄑᆡᆺ 法의 體用ᄋᆞᆯ 圓히 나토샤미라 善財ㅣ 百城 디나 普門國에 다ᄃᆞ라 阿僧祇 法門을 일워 能히 諸有 中에 그 모ᄆᆞᆯ 너비 現ᄒᆞ니 이 다 行ᄋᆞ로 德 일우샤 圓코 넙게 ᄒᆞ샤미니 뎌 法 펴샨 次序ᄅᆞᆯ 보ᅀᆞᆸ건댄 일훔과 ᄠᅳᆮ괘 이와 번드기 ᄀᆞᆮᄒᆞ시니