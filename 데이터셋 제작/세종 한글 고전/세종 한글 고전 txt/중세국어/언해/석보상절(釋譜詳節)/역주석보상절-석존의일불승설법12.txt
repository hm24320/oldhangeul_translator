[석존의 일불승 설법 12]舍利弗아 아라라 내 부텻 누느로 六道 衆生ᄋᆞᆯ 본ᄃᆡᆫ 艱難코 언극ᄃᆞᄫᆡ야 福과 智慧왜 업서 【쳔랴ᇰ 업슨 艱難이 아니라 福이 업슬ᄊᆡ 艱難타 ᄒᆞ니라】  죽사릿 險ᄒᆞᆫ 길헤 드러 受苦ㅣ 니ᅀᅥ 긋디 몯ᄒᆞ야 五欲애 기피 貪着ᄒᆞ야 어득ᄒᆞ야 보디 몯ᄒᆞ야 부텨와 受苦 그츠ᇙ 法을 求티 아니ᄒᆞ고 邪曲ᄒᆞᆫ 보매 기피 드러 이실ᄊᆡ 이런 衆生ᄋᆞᆯ 위ᄒᆞ야 大慈悲心ᄋᆞᆯ 니르와도라 내 처ᅀᅥᆷ 道場애 안자 세 닐웻 ᄉᆞᅀᅵᄅᆞᆯ ᄉᆞ라ᇰᄒᆞ요ᄃᆡ 내 得혼 智慧ᄂᆞᆫ 微妙ᄒᆞ야 第一이언마ᄅᆞᆫ 衆生이 諸根이 鈍ᄒᆞ야 미혹호매 ᄌᆞᆷ탹ᄒᆞ야 잇ᄂᆞ니 이런 사ᄅᆞᆷᄃᆞᆯᄒᆞᆯ 어드리 濟渡ᄒᆞ려뇨 ᄒᆞ다니 그ᄢᅴ 梵王과 帝釋과 四天王과 大自在天과 녀나ᄆᆞᆫ 天衆 眷屬 百千萬이 나ᄅᆞᆯ 轉法ᄒᆞ고라 請ᄒᆞ거늘 내 너교ᄃᆡ 다ᄆᆞᆫ 佛乘ᄲᅮᆫ 讚嘆ᄒᆞ면 衆生이 고디 듣디 아니ᄒᆞ야 惡道애 ᄠᅥ러디리니 ᄎᆞᆯ히 說法 마오 涅槃애 어셔 드사 ᄒᆞ리로다 ᄒᆞ다가 다시 아랫 부텨 ᄒᆞ더신 方便力을 念ᄒᆞ야 내 이제 得혼 道理도 三乘ᄋᆞᆯ 닐어ᅀᅡ ᄒᆞ리로다 ᄒᆞ다니 이 ᄆᆞᅀᆞᆷ ᄉᆞ라ᇰᄒᆞᇙ 時節에 十方佛이 다 現ᄒᆞ야 니ᄅᆞ샤ᄃᆡ 됴ᄒᆞᆯ쎠 釋迦文 第一엣 導師ㅣ 無上法을 得ᄒᆞ야 一切 佛을 조차 方便力을 ᄡᅳᄂᆞ니 우리도 다 微妙ᄒᆞᆫ 第一法을 得ᄒᆞ야 衆生 위ᄒᆞ야 方便으로 三乘ᄋᆞᆯ ᄀᆞᆯᄒᆞ야 니르노니 비록 三乘ᄋᆞᆯ 닐어도 다ᄆᆞᆫ 菩薩 ᄀᆞᄅᆞ쵸미라 ᄒᆞ시더라 【衆生 위ᄒᆞ야 비록 三乘을 니ᄅᆞ실 ᄲᅮᆫ뎌ᇰ 實은 一乘ᄲᅮ니라】