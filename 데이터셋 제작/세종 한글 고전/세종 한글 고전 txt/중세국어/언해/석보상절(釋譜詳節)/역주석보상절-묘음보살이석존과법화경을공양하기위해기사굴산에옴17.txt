[묘음보살이 석존과 법화경을 공양하기 위해 기사굴산에 옴 17]七寶臺예 드르샤 虛空애 오ᄅᆞ시니 ᄯᅡ 버ᅌᅳ로미 닐굽 多羅樹ㅣ러시니 한 菩薩衆이 恭敬ᄒᆞ야 圍繞ᄒᆞᅀᆞᄫᅡ 이 娑婆世界 耆闍崛山애 오샤 七寶臺예 ᄂᆞ려 갑시 百千 마ᄌᆞᆫ 瓔珞ᄋᆞᆯ 가져 釋迦牟尼佛ᄭᅴ 가샤 머리 조ᄊᆞᄫᅡ 禮數ᄒᆞᅀᆞᆸ고 瓔珞 받ᄌᆞᆸ고 ᄉᆞᆯᄫᆞ샤ᄃᆡ

〔월인석보언해〕七寶臺예 드르샤 虛空애 오ᄅᆞ샤 ᄯᅡ해셔 버ᅌᅳ로미 七多羅樹ㅣ러니 菩薩衆ᄃᆞᆯ히 恭敬 圍繞ᄒᆞ샤 이 娑婆世界 耆闍崛山애 오샤 다ᄃᆞᄅᆞ샤 七寶臺예 ᄂᆞ리샤 갑시 百千이 ᄊᆞᆫ 瓔珞ᄋᆞ로 釋迦牟尼佛ᄭᅴ 가져 드르샤 머리 조ᅀᅡ 禮數ᄒᆞᅀᆞᆸ고 瓔珞ᄋᆞᆯ 받ᄌᆞᄫᆞ시고【法寶로 法身 莊嚴호ᄆᆞᆯ 뵈시니라】

入七寶臺ᄒᆞ샤 上昇虛空ᄒᆞ샤 去地七多羅樹ᄒᆞ샤 諸菩薩衆이 恭敬圍遶ᄒᆞ샤 而來詣此娑婆世界耆闍崛山ᄒᆞ샤 到已ᄒᆞ샤 下七寶臺ᄒᆞ샤 以價直百千ᄒᆞᆫ 瓔珞으로 持至釋迦牟尼佛所ᄒᆞ샤 頭面禮足ᄒᆞ시고 奉上瓔珞ᄒᆞ시고

〔법화경언해〕 ○七寶臺예 드르샤 虛空애 오ᄅᆞ샤 ᄯᅡ해 七多羅樹ᄅᆞᆯ 버ᅌᅳ르샤 諸菩薩衆이 恭敬 圍遶ᄒᆞ샤 이 娑婆世界 耆闍崛山애 오샤 다ᄃᆞᄅᆞ샤 七寶臺예 ᄂᆞ리샤 갑시 百千 ᄊᆞᆫ 瓔珞으로 가져 釋迦牟尼佛ᄭᅦ 가샤 頭面으로 바래 禮數ᄒᆞ시고 瓔珞을 받ᄌᆞ오시고

〔계환해〕 示以法寶로 莊嚴法身ᄒᆞ시니라

〔계환해언해〕 ○法寶로 法身 莊嚴호ᄆᆞᆯ 뵈시니라