[석존이 분신제불과 다보불을 돌려 보냄 1]그저긔 釋迦牟尼佛이 十方애셔 오신 分身 諸佛을 各各 本土애 도라 가시게 ᄒᆞ야 니ᄅᆞ샤ᄃᆡ 諸佛〔은〕 各各 便安〔호〕〔ᄆᆞᆯ〕 〔조〕〔ᄎᆞ〕〔시〕〔며〕 多寶佛塔〔도〕 〔도〕〔로〕 〔녜〕 〔ᄀᆞᆮ〕ᄒᆞ야 겨쇼셔

〔월인석보언해〕그ᄢᅴ 釋迦牟尼佛이 十方ᄋᆞ로셔 오신 分身佛ᄃᆞᆯᄒᆞᆯ 各各 本土애 도라가쇼셔 ᄒᆞ야 니ᄅᆞ샤ᄃᆡ 諸佛이 各各 便安호ᄆᆞᆯ 조ᄎᆞ시며 多寶佛塔도 도로 녜 ᄀᆞᆮᄒᆞ쇼셔【分身이 各各 도라가시게 ᄒᆞ샤ᄆᆞᆫ 法이 傳호ᄆᆞᆯ 得ᄒᆞᆯᄊᆡ 化身이 수므샤ᄆᆞᆯ 뵈시니라 寶塔ᄋᆞᆯ 留ᄒᆞ샤 녜 ᄀᆞᆮ게 ᄒᆞ샤ᄆᆞᆫ 後ㅅ 마리 周티 몯ᄒᆞᆯᄊᆡ ᄉᆞᆫᄌᆡ 모로매 圓證케 ᄒᆞ시니라】

〔6:125ㄴ〕 五遣化留塔〔법화경〕〔6:126ㄱ〕爾時釋迦牟尼佛이 令十方來ᄒᆞ신 諸分身佛을 各還本土ᄒᆞ시게ᄒᆞ샤 而作是言ᄒᆞ샤ᄃᆡ 諸佛이 各隨所安ᄒᆞ고 多寶佛塔은 還可如故ᄒᆞ쇼셔

〔법화경언해〕 ○그ᄢᅴ 釋迦牟尼佛이 十方애셔 오신 諸分身佛을 各各 本土애 도라가시게 ᄒᆞ샤 이 마ᄅᆞᆯ ᄒᆞ샤ᄃᆡ 諸佛이 各各 便安호ᄆᆞᆯ 좃고 多寶佛塔은 도로 녜 ᄀᆞᆮᄒᆞ쇼셔

〔계환해〕 〔6:126ㄴ〕令分身各還者ᄂᆞᆫ 示法得其傳ᄒᆞ시면 化身이 遂隱ᄒᆞ시고 留寶塔如故者ᄂᆞᆫ 以後說이 未周ᄒᆞ실ᄊᆡ 尚須圓證이시니라

〔계환해언해〕 ○分身이 各各 도라가시게 ᄒᆞ샤ᄆᆞᆫ 法이 傳ᄒᆞ샤ᄆᆞᆯ 得ᄒᆞ시면 化身이 수므샤ᄆᆞᆯ 뵈시고 寶塔 留ᄒᆞ샤 녜 ᄀᆞᆮᄒᆞ샤ᄆᆞᆫ 後ㅅ 마리 周티 몯ᄒᆞ실ᄊᆡ ᄉᆞᆫᄌᆡ 圓證을 求ᄒᆞ샤미라