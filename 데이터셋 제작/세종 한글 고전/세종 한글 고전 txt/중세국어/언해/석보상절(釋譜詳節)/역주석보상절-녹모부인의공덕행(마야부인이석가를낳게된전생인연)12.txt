[녹모부인의 공덕행(마야부인이 석가를 낳게 된 전생 인연) 12]阿難이 ᄉᆞᆯᄫᅩᄃᆡ世尊하 摩耶夫人이 엇던 業을 지ᅀᅳ시곤대 畜生 中에 나시니ᅌᅵᆺ고부톄 니ᄅᆞ샤ᄃᆡ디나건 無量 阿僧祇 劫 時節에 毗婆尸如來ㅅ 像法 中에 ᄒᆞᆫ 나라히 이쇼ᄃᆡ 일후미 波羅㮈러니 〔그〕 나라해 ᄒᆞᆫ 婆羅門이 이쇼ᄃᆡ ᄒᆞᆫ ᄯᆞ님 나코 그 아비 죽거늘 그 어미 이 ᄯᆞ니ᄆᆞᆯ 기르더니 나히 ᄌᆞ라거시ᄂᆞᆯ 그 어미 이 ᄯᆞ니ᄆᆞᆯ 東山 딕희오고 스싀로 가 밥 어더 스싀로 먹고 ᄯᆞ님ᄭᅴ 밥 보내요ᄆᆞᆯ 날마다 그리 ᄒᆞ다가 ᄒᆞᆯᄅᆞᆫ ᄢᅵ 계ᄃᆞ록 아니 받ᄌᆞᄫᅡᄂᆞᆯ 그 ᄯᆞ니미 애ᄃᆞ라 니ᄅᆞ샤ᄃᆡ‘우리 어미ᄂᆞᆫ 쥬ᇰᄉᆡᇰ도 ᄀᆞᆮ디 몯도다 내 쥬ᇰᄉᆡᅌᆞᆯ 본ᄃᆡᆫ 사ᄉᆞᆷ도 삿기 ᄇᆡ 골하ᄒᆞ거든 ᄆᆞᅀᆞ매 닛디 몯ᄒᆞᄂᆞ다’ᄒᆞ더시니 이ᅀᅳᆨ고 어미 밥 가져오나ᄂᆞᆯ 머구려 ᄒᆞ시ᄂᆞᆫ ᄆᆞᄃᆡ예 ᄒᆞᆫ 辟支佛이 南 녀그로셔 虛空애 ᄂᆞ라 디나가더니 그 ᄯᆞ니미 이 比丘ᄅᆞᆯ 보고 깃거 저ᅀᆞᆸ고 請ᄒᆞ야 조ᄒᆞᆫ 座 ᄭᆞᆯ오 고ᄫᆞᆫ 곳 것고 ᄌᆞ걋 밥 더러 내야 比丘ᄭᅴ 주시니 比丘ㅣ 먹고 妙法을 닐어늘 그 ᄯᆞ니미 發願을 ᄒᆞ샤ᄃᆡ‘내 오ᄂᆞᆫ 뉘예 賢聖을 맛나ᅀᆞᄫᅡ 禮數ᄒᆞ야 供養ᄒᆞᅀᆞᄫᆞ며 내 야ᇰᄌᆡ 端正ᄒᆞ며 尊코 노ᄑᆞᆫ 몸 ᄃᆞ외며 ᄒᆞ니ᇙ 저긔 蓮花ㅣ 바ᄅᆞᆯ 받긔 ᄒᆞ쇼셔’