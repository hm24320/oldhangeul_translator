[석존의 전신인 상불경보살이 법화경을 수지하여 여래가 된 인연 7]이 菩薩이 【이 菩薩ᄋᆞᆫ 常不輕 菩薩ᄋᆞᆯ 니르니라】 ᄯᅩ 千萬億 사ᄅᆞᄆᆞᆯ 化ᄒᆞ야 阿耨多羅三藐三菩提예 住케 ᄒᆞ고  命終ᄒᆞᆫ 後에 二千億 부텨를 맛나ᅀᆞᄫᆞ니 다 號ㅣ 日月燈明이러시니 그 法 中에 이 法華經을 닐온 젼ᄎᆞ로 ᄯᅩ 二千億 부텨를 맛나ᅀᆞᄫᆞ니 ᄒᆞᆫ가지로 號ㅣ 雲自在燈王이러시니 이 諸佛ㅅ 法 中에 바다 디녀 닐그며 외와 四衆 위ᄒᆞ야 이 經典 니르던 젼ᄎᆞ로 常眼이 淸淨ᄒᆞ며 耳鼻舌身意 諸根이 淸淨ᄒᆞ야 四衆 中에 說法호ᄃᆡ ᄆᆞᅀᆞ매 저픈 고디 업스니 得大勢여 이 常不輕菩薩 摩訶薩이 이러틋 ᄒᆞᆫ 諸佛을 供養ᄒᆞᅀᆞᄫᅡ 恭敬 尊重 讚嘆ᄒᆞᅀᆞᄫᅡ 여러 가짓 됴ᄒᆞᆫ 根源을 시므고 後에 ᄯᅩ 千萬億 佛을 맛나ᅀᆞᄫᅡ ᄯᅩ 諸佛法 中에 이 經典을 닐어 功德이 이러 다ᇰ다ᅌᅵ 부톄 ᄃᆞ외리러라