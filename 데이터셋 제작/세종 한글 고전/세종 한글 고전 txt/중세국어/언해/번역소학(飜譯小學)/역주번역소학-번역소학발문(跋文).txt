飜譯小學 跋文右飜譯小學十卷繕寫投進 命付校書館刊行先是 殿下御講閤從容語侍臣曰 小學一書乃考亭朱夫子爲蒙士而纂者也 蓋欲人在幼小之時 先収放心以爲他日誠正脩齊之基本其爲訓也 深切矣子幼嘗讀此然 惟口讀是事耳未嘗究極其旨意今而思之頗有後時失學之悔玆欲於經筵重理舊讀庶幾有所補益爾其爲子講之 侍臣稽首進言曰 上諭及此聖功端在玆矣 且今人心不淑頑慠未革苟非 上之人指示向方則彛倫或幾乎斁矣 上旣尊尙此書盍亦使四方之民知 上所好而有所興起乎 第患國人尠解文字習學尙艱 如以方言飜而譯之廣印流布則雖兒童婦女開卷便曉籲民之方宜無急於此者 殿下可其言遂 命撰集廳譯進凡閱九箇月而事訖 臣聞升高者必自卑行遠者必自邇爲學亦然不可躐等故覆簣而成九仞盈科而達四海皆聖賢勉人爲學之切喩也 三代以降經殘而敎弛所謂八歲入小學之法蕩然廢盡爲士者幼而無聞長益鹵莽流連之頃倐巳晩暮雖欲加功盖無及矣 士尙如此而况於人主乎 九重深嚴外廷之進見有時萬幾叢沓邪妄易以投隙一暴十寒終於梏亡而已 遑望其追 溫前業益做新功者乎 寥寥千載善治蔑聞良以此耳 今我 殿下以睿聖之資承大亂之後 功兼創守任摠君師前旣續輯二綱行實使民興行今又譯解小學使民由之而知所以立本諄諄誨諭如慈父之命子猶謂 躬率之未盡先自開 講沉潛反復益聞所未聞玆豈非自新新民 皆 欲止於至善而溫故知新以收小學之成功者乎 將見家興禮讓之風人知孝悌之道釀成於變時雍之至治其皆本於此矣吁其盛哉 正德紀元之十三年戊寅七月上浣崇政大夫議政府左贊成兼知經筵事弘文館大提學藝文館大提學判義禁府事知春秋館成均館事 臣 南衮 謹跋