[여래의 멸도에 대한 석존의 설법]善男子ᄃᆞᆯ하 내 本來 菩薩道 行ᄒᆞ야 일운 壽命이 이제 오히려 몯 다아 ᄯᅩ 웃 數에셔 倍컨마ᄅᆞᆫ 그러나 이제 實로 滅度 아니호ᄃᆡ 곧 닐오ᄃᆡ 滅度호리라 ᄒᆞ노니 如來이 方便으로 衆生ᄋᆞᆯ 敎化ᄒᆞᄂᆞ니라 엇뎨어뇨 ᄒᆞ란ᄃᆡ ᄒᆞ다가 부톄 世間애 오래 住ᄒᆞ면 德 열ᄫᅳᆫ 사ᄅᆞ미 善根ᄋᆞᆯ 시므디 아니ᄒᆞ야 貧窮ᄒᆞ며 ᄂᆞᆯ아ᄫᆞ며 五欲애 貪著ᄒᆞ야 憶想妄見 그믌 가온ᄃᆡ 들리니 ᄒᆞ다가 如來 샤ᇰ녜 이셔 滅디 아니커든 보면 곧 憍慢ᄒᆞ며 바ᇱ대ᄒᆞᆫ ᄆᆞᅀᆞᄆᆞᆯ 니ᄅᆞ와다 아쳐러 게으른 ᄠᅳ들 머거 難히 맛나ᇙ 想과 恭敬 ᄆᆞᅀᆞᄆᆞᆯ 能히 몯 내릴ᄊᆡ 如來 方便으로 닐오ᄃᆡ 【貧窮ᄒᆞ며 ᄂᆞᆯ아ᄫᅩᄆᆞᆫ 功德財 업수믈 니ᄅᆞ시고 憶想妄見이 生死 그므리 ᄃᆞ외ᄂᆞ니 곧 見惑 思惑이라】 比丘아 알라 諸佛이 世間애 나미 맛나미 어려ᄫᅳ니 엇뎨어뇨 ᄒᆞ란ᄃᆡ 德 열ᄫᅳᆫ 사ᄅᆞᆷᄃᆞᆯ히 無量 百千萬億 劫을 디나 시혹 부텨 보리도 이시며 시혹 몯 보리도 잇ᄂᆞ니 이 일 젼ᄎᆞ로 내 닐오ᄃᆡ 比丘ᄃᆞᆯ하 如來 시러 보미 어려ᄫᅳ니라 ᄒᆞ야ᄃᆞᆫ 이 衆生ᄃᆞᆯ히 이런 말 드르면 다ᇰ다ᅌᅵ 맛나미 어려ᄫᅳᆫ 想ᄋᆞᆯ 내야 ᄆᆞᅀᆞ매 그리ᄫᅳᆫ ᄠᅳ들 머거 부텻긔 渴望ᄒᆞ야 울워러 善根ᄋᆞᆯ 시므리니 이럴ᄊᆡ 如來 비록 實로 滅티 아니ᄒᆞ야도 滅度ᄅᆞᆯ 니ᄅᆞᄂᆞ니라