[석존의 전신인 상불경보살이 법화경을 수지하여 부처가 된 인연 5]이 比丘ㅣ ᄒᆞ마 命終ᄒᆞᇙ 제 虛空애 威音王佛ㅅ 몬져 니ᄅᆞ샨 法華經 二十 千萬億 偈ᄅᆞᆯ 다 듣ᄌᆞᄫᅡ 다 受持ᄒᆞᅀᆞᄫᅡ 즉재 웃 야ᇰᄌᆞ로 眼根이 淸淨ᄒᆞ며 耳 鼻 舌 身 意根이 淸淨호ᄆᆞᆯ 得ᄒᆞ니 이 六根  淸淨을 得ᄒᆞ고 다시 목수미 더어 二百萬億 那由他 歲ᄅᆞᆯ 너비 사ᄅᆞᆷ 爲ᄒᆞ야 이 法華經 니ᄅᆞ더니 【처ᅀᅥ믠 專히 讀誦티 아니ᄒᆞ다가 乃終엔 한 偈ᄅᆞᆯ 드러 디녀 億萬 목수믈 더어 너비 사ᄅᆞᆷ 爲ᄒᆞ야 니ᄅᆞ샤ᄆᆞᆫ 無相無我ᄒᆞ야 緣影이 다 업슬ᄊᆡ 神智眞實로 ᄇᆞᆯᄀᆞ며 慧命이 즐어 디디 아니ᄒᆞ야 기피 마조미 이 ᄀᆞᆮᄒᆞ니라 威音이 비록 滅ᄒᆞ시나 法音이 滅티 아니ᄒᆞᆯᄊᆡ 몬져 니ᄅᆞ샨 經을 어루 다 드르시니라 그러나 空中에 드르샤ᄆᆞᆫ 能所ᄅᆞᆯ 니ᄌᆞ며 影像ᄋᆞᆯ 그츤 後에ᅀᅡ 能히 이 法 ᄀᆞ조ᄆᆞᆯ 뵈시니라 그럴ᄊᆡ 二十 千萬億 偈ᄅᆞᆯ 得ᄒᆞ시니라 能所ㅣ 니ᄌᆞ며 影像이 그츨ᄊᆡ 곧 六根 淸淨 功德을 得ᄒᆞ시니라 알ᄑᆡ 六根 功德을 드르샤 所證ᄒᆞ요ᇙ 法을 ᄇᆞᆯ기시고 이제 不輕을 드르샤 能히 證ᄒᆞᆫ 사ᄅᆞᄆᆞᆯ 뵈시니라】  그제 增上慢 四衆 比丘 比丘尼 優婆塞 優婆夷 이 사ᄅᆞᆷ 업시워 不輕이라 일훔 지ᄒᆞᆫ 사ᄅᆞ미 큰 神通力 樂說辯力 大善寂力 得호ᄆᆞᆯ 보며 닐오ᄆᆞᆯ 듣고 다 信ᄒᆞ야 降伏ᄒᆞ야 좃더니 이 菩薩이 ᄯᅩ 千萬億 衆을 敎化ᄒᆞ야 阿耨多羅三藐三菩提예 住케 ᄒᆞ니라 【四衆이 보며 듣고 信伏ᄒᆞ야 조초ᄆᆞᆫ 妙行이 다 나다 億衆이 절로 化호미라 大神通力은 곧 다 듣ᄌᆞᆸ고 목숨 더우미 긔오 樂說辯力은 곧 億 歲예 너비 닐오미 긔오 大善寂力은 곧 六根 淸淨眞常 功德이 긔라】