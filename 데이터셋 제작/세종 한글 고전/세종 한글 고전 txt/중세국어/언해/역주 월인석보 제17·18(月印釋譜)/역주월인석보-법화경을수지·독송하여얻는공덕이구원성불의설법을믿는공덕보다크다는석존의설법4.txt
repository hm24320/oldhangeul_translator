[법화경을 수지·독송하여 얻는 공덕이 구원성불의 설법을 믿는 공덕보다 크다는 석존의 설법 4]阿逸多야 ᄒᆞ다가 나 滅後에 이 經典 듣고 能히 受持ᄒᆞ야  제 쓰거나 ᄂᆞᆷ ᄀᆞᄅᆞ쳐 쓰거나 ᄒᆞ면 僧坊 지ᅀᅩᄃᆡ 赤旃檀ᄋᆞ로 여러 殿堂 셜흔둘흘 지ᅀᅩᄃᆡ 노ᄑᆡ 여듧 多羅樹ㅣ오 놉고 넙고 싁싀기 됴커든 百千 比丘ㅣ 그ᅌᅥ긔 이시며 園林과 浴池와 經行 禪窟와 【經行ᄋᆞᆫ 두루 ᄃᆞᆮ닐씨오 禪窟은  禪定ᄒᆞᄂᆞᆫ 窟이라】 衣服 飮食과 床褥 湯藥과 一切 즐거ᄫᅳᆫ 거시 그 中에 ᄀᆞᄃᆞᆨᄒᆞ야 이 ᄀᆞᆮᄒᆞᆫ 僧坊堂閣이 若干 百千萬億이라 그 數ㅣ 無量이어든 일로 現前에 나와 比丘僧의게 供養ᄒᆞ간 디라 【殿堂 三十二로 四方 僧을 살요ᄆᆞᆫ 八正道애 마ᄌᆞ니라 西天 寶多羅樹ㅣ 노ᄑᆡ 七 仞이니 ≪仞ᄋᆞᆫ 여듧 자히라≫ 다 量애 너믄 이ᄅᆞᆯ ᄀᆞ자ᇰ 드르샤 法供養ᄋᆡ 勝호ᄆᆞᆯ 나토시니라