靈驗略抄大悲心陁羅尼經云觀世音菩薩白佛言我念過去劫有佛名曰千光王靜住如來憐愍我故及爲一切衆生說此大悲神呪以金色手摩我頂言汝持此呪普爲未來惡世衆生作大利益我於是時始住初地聞此呪故超第八地即發誓言若我當來堪能利益一切衆生令我身生千手千眼發是願巳應時身上千手千眼悉皆具足十方大地六種震動十方諸佛悉放光明照燭我身從是巳來常所誦持未曽廢忘云云若有比丘比丘尼乃至童男童女起大悲心至心稱念我之名字亦應專念我本師阿彌陁佛然後誦此神呪一宿誦滿五遍除滅身中百千萬億劫生死重罪臨命終時十方諸佛皆來授手随願往生復白佛言若諸衆生誦持此呪者墮三惡道我誓不成正覺若不生諸佛國我誓不成正覺若不得無量三昧辯才我誓不成正覺於現在生中一切所求若不果遂者不得名爲大悲心陁羅尼也唯除不善除不至誠若諸女人猒賤女身欲成男子者若不轉女成男者我誓不成正覺若諸十惡五逆謗人謗法破塔壊寺偷僧祇物污淨梵行如是等一切重罪千佛出世不通懺悔縦悔亦不除滅令誦此呪十方師即來爲作證明一切罪障悉皆滅盡云云誦此呪者得十五種善生不受十五種惡死也【文煩不書】 若善男女誦持此呪制心一處更莫異縁當有日光菩薩月光菩薩爲作證明益其効驗我時當以千眼照見千手護持善神龍王金剛宻跡當随擁衞如護眼睛云云誦此呪人若在江河大海中沐浴其中衆生得此人浴身之水霑著其身者一切重罪悉皆消滅即得淨土蓮花化生誦此呪者行於道路大風時來吹此人身毛髮衣服餘風下過諸類衆生一切罪障皆悉滅盡更不復受三惡道報誦此呪人口中所出若善若惡一切言音天魔外道天龍鬼神聞者皆是淸淨法音皆於其人起恭敬心尊重如佛當知其人即是佛身藏九十九億恒沙諸佛所愛惜故此呪威神不可思議不可思議歎莫能盡若不過去乆遠劫來廣種善根者乃至名字不可得聞何况得見觀世音菩薩說此呪時會中無量衆生或得四果或證地位廣如經文