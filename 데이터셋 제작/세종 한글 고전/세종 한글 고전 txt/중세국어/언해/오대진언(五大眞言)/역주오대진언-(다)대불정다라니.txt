大佛頂陁羅尼首楞嚴經云佛告阿難是佛頂光聚微妙章句出生十方一切諸佛十方如來因此呪心得成無上正徧知覺十方如來執此心呪降伏諸魔制諸外道乘此呪心坐寶蓮花應微塵國含此呪心於微塵國轉大法輪持此呪心能於十方摩頂授記依此呪心能於十方拔濟群苦所謂地獄餓鬼畜生盲聾瘖瘂寃憎會苦愛別離苦求不得苦五陰熾盛大少諸橫同時解脫賊難兵難王難獄難飢渴貧窮應念消滅随此呪心能於十方事善知識四威儀中供養如是恒沙如來行此呪心能於十方攝受親因令諸小乘不生驚怖誦此呪心成無上覺坐菩提樹入大涅槃傳此呪心於滅度後付佛法事究竟住持嚴淨戒律悉得淸淨若我說是佛頂光聚功德神驗從旦至暮音聲相連字句中閒亦不重疊經恒沙劫終不能盡汝等有學不持此呪而坐道場遠離魔事無有是處又末世衆生有能自誦若敎他誦大毒小毒所不能害萬物毒氣入此人口成甘露味設有衆生於散乱心心憶口持諸金剛王常隨侍從何况決定菩提心者此諸衆生縱其自身不作福業十方如來所有功德悉與此人由是得於不可說不可說無量功德若造五逆無間重罪誦此呪巳猶如猛風吹散沙聚更無毫髮若有衆生從無量劫來所有一切輕重罪障從前世來未及懴悔若能讀誦書寫此呪身上帶持若安住㽵宅如是積業如湯消雪更無无始巳來寃橫宿殃舊業陳債末世諸修行者於此呪心不生疑悔是善男子於此父母所生之身不得心通十方如來便爲妄語【云云】