[일체대중이 기사굴산에 모임 4]그럴ᄊᆡ 經文에 ᄒᆞᆫ 光이 東녀그로 비취샤매 始作ᄒᆞ야 智境이 오로 ᄇᆞᆰ고 四法 일우매 ᄆᆞ차 行門이 다 ᄀᆞᄌᆞ니 正宗 처ᅀᅥ믜 三周로 여러 뵈샤ᄆᆞᆫ 다 體ᄅᆞᆯ ᄇᆞᆯ기시고≪이 經 스믈여듧 品을 세헤 ᄂᆞᆫ호아 序分 ᄒᆞᆫ 品이오 正宗分 열아홉 品이오 流通分 여듧 品이라 三周ᄂᆞᆫ 세 이리 足ᄒᆞᆯ씨니 法說周와 喩說周와 因緣說周왜라 法說周ᄂᆞᆫ 上根을 니피시니 方便品이오 喩說周ᄂᆞᆫ 中根을 니피시니 譬喩品이오 因緣說周는 下根을 니피시니 化城品이라 根이ᅀᅡ 비록 세헤 버리나 ᄀᆞᄅᆞ치샤ᄆᆞᆫ 通히 니피시니라 ≫ 囑累 後에 여슷 品을 펴샤ᄆᆞᆫ 다 用ᄋᆞᆯ ᄇᆞᆯ기시니 中間앳 이리 다 智行이 겨트로 顯ᄒᆞ며 體用이 ᄒᆞᆫᄢᅴ ᄇᆞᆯ가 實相ᄋᆡ 大全을 ᄇᆞᆯ기시며 ≪大全은 키 올씨라≫