[석존이 신변을 보임 2]너븐 부텻 世界 여슷 가지로 震動ᄒᆞ더니 【山河大地 다 無明의 ᄆᆡ자 ᄃᆞ왼 거시니 六種 震動호ᄆᆞᆫ 六識을 브터 無明 ᄒᆞ야ᄇᆞ료ᄆᆞᆯ 表ᄒᆞ니라 本來 다ᄆᆞᆫ ᄒᆞᆫ 眞일ᄊᆡ 너븐 부텻 世界라 ᄒᆞ니라】 그ᄢᅴ 會中엣 【會中은 모댓ᄂᆞᆫ 中이라】 比丘 比丘尼 優婆塞 優婆夷 天 龍 夜叉 乾闥婆 阿脩羅 迦樓羅 緊那羅 摩睺羅伽 人 非人과 ᄯᅩ 諸小王과 轉輪聖王과 이 大衆ᄃᆞᆯ히 녜 업던 이ᄅᆞᆯ 얻ᄌᆞᄫᅡ 歡喜合掌ᄒᆞ야 ᄒᆞᆫ ᄆᆞᅀᆞᄆᆞ로 부텨를 보ᅀᆞᄫᅢᆺ더니 그ᄢᅴ 부톄 眉間 白毫相앳 光明을 펴샤 東方앳 萬 八千 世界ᄅᆞᆯ 비취샤ᄃᆡ 周徧티 아니ᄒᆞᆫ ᄃᆡ 업스샤 【ᄒᆞᆫ 光이 周亘ᄒᆞ샤ᄆᆞᆫ 妙體ᄅᆞᆯ 오로 나토시니라≪亘은 ᄉᆞᄆᆞᄎᆞᆯ씨라≫白毫ᄂᆞᆫ 곧 本覺 妙明이시고 東方ᄋᆞᆫ 不動智境이오 萬 八千 界ᄂᆞᆫ 根 塵 識 十八 界ᄅᆞᆯ 브터 니ᄅᆞ니라 衆生이 本明本智ᄅᆞᆯ 몰라 十八 界 이러 그지 이셔 마고미 ᄃᆞ외야 妙體예 나ᅀᅡ가미 어려ᄫᅳᆯᄊᆡ 法華 쟈ᇰᄎᆞ 니르실쩨 몬져 이 祥瑞ᄅᆞᆯ 내샤 行人이 고대 本明을 제 發ᄒᆞ야 本智ᄅᆞᆯ ᄉᆞᄆᆞᆺ 비취의 ᄒᆞ시면 根 塵 識界 通히 智境이 ᄃᆞ외야 ᄂᆞ외야 그지 이셔 마고미 업서 훤히 ᄉᆞᄆᆞᆺ 두려ᄫᅵ 노ᄀᆞᆯᄊᆡ 萬 八千 界라 ᄒᆞ니라】