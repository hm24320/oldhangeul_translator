四結顯觀智〔법화경〕 眞觀과 清淨觀과 廣大智慧觀과 悲觀과 及慈觀을 常願常瞻仰이니라

〔법화경언해〕 ○〔7:93ㄴ〕眞觀과 淸淨觀과 廣大 智慧觀과 悲觀과 ᄯᅩ 慈觀을 샤ᇰ녜 ᄆᆡᅀᅣᇰ 보아 울월오져 願홀 띠니라

〔계환해〕 其所以觀音ㅅ 脫苦ᄒᆞ샤 能施無畏ᄒᆞ시며 現形度生ᄒᆞ샤미 皆五觀之力이실ᄊᆡ 故로 此애 結顯也ᄒᆞ시니라 眞은 以息妄이시고 淨은 以治染이시고 智ᄂᆞᆫ 以破惑이시고 悲ᄂᆞᆫ 以拔苦ㅣ시고 慈ᄂᆞᆫ 以與樂이시고 以是五觀으로 加被群迷ᄒᆞ실ᄊᆡ 故로 妄染惑苦ㅣ 應念息滅ᄒᆞᄂᆞ니 〔7:94ㄱ〕所以常願仰而依之니라 然이나 性本圓澄커ᄂᆞᆯ 因迷ᄒᆞ야 起妄ᄒᆞ며 惑染이 既生故로 觀智ᄅᆞᆯ 繁設ᄒᆞ시니 苟無妄染ᄒᆞ면 則眞淨이 不立矣시리니 蓋以眞息妄等事ᄂᆞᆫ 皆聖人ㅅ 不得已也ㅣ시니 故로 楞嚴에 曰ᄒᆞ샤ᄃᆡ 言妄ᄒᆞ야 顯諸眞ᄒᆞ면 妄眞이 同二妄이라ᄒᆞ시니라

〔계환해언해〕 ○〔7:94ㄱ〕觀音ㅅ 苦 벗기샤 能히 無畏施ᄒᆞ시며 얼굴 現ᄒᆞ샤 衆生 度脫ᄒᆞ샤미 다 五觀ㅅ 히미실ᄊᆡ 이ᅌᅦ 結ᄒᆞ야 나토시니라 眞은 妄 그치샤ᄆᆞᆯ ᄡᅳ시고 淨은 더러운 것 다ᄉᆞ리샤ᄆᆞᆯ ᄡᅳ시고 智ᄂᆞᆫ 惑 허르샤ᄆᆞᆯ ᄡᅳ시고 悲ᄂᆞᆫ 苦 〔7:94ㄴ〕ᄲᅡᅘᅧ샤ᄆᆞᆯ ᄡᅳ시고 慈ᄂᆞᆫ 樂 주샤ᄆᆞᆯ ᄡᅳ시니 이 五觀으로 뭀 迷惑ᄋᆞᆯ 니피실ᄊᆡ 妄染惑苦ㅣ 念을 應ᄒᆞ야 滅ᄒᆞᄂᆞ니 그런ᄃᆞ로 울워ᅀᆞ와 븓ᄌᆞᆸ고져 샤ᇰ녜 願홀 띠니라 그러나 性이 本來 두려이 ᄆᆞᆰ거늘 迷ᄅᆞᆯ 因ᄒᆞ야 妄ᄋᆞᆯ 니르와ᄃᆞ며 惑染이 ᄒᆞ마 날ᄊᆡ 觀智ᄅᆞᆯ 만히 ᄆᆡᇰᄀᆞᄅᆞ시니 眞實로 妄染이 업스면 眞淨이 셔디 아니ᄒᆞ시리니 眞으로 妄 그츔ᄃᆞᆯ햇 이ᄅᆞᆫ 다 聖人ㅅ 不得已시니 그럴ᄊᆡ 楞嚴에 니ᄅᆞ샤ᄃᆡ 妄ᄋᆞᆯ 닐어 眞을 나토면 妄眞이 두 妄 ᄀᆞᆮᄒᆞ니라 ᄒᆞ시니라