余嘗詠欲報之德 昊天罔極之句 以爲膝下劬勞之恩 圖報無因 每懷殄念者 有年矣 歲在乙巳 居母憂於西方山麓 相與比丘 往來其間 贈以一卷經 乃吾曾祖所成恩重經也 三復讀之 欣欣然內自感焉 生我之恩 吾知其可報 鞠我之德 吾知其可酬 豈恩德之徒報 將使父母永離無間之苦 享諸天堂之樂矣 時在憂服之中 可不爲亡親 信受奉持哉 夫爲父母善心 無間男女 下愚倒見者已矣 而見而能悟悟 而勇善者 亦無觀感之路 是豈如來說敎之本意 余故手傳本經 間以諺解 謀諸同志比丘 請工鋟梓 以 通其覽焉 彼忘恩背德者流 可不愧哉 可不惧(懼)哉噫 昔我玄祖寶城君蒙乙 嘗購得中原照夜之璧十餘枚 忘貽後家傳之爲寶 而獻於遠燈庵之佛前 第見曾祖從仕孝綿 於造此經 施主魁居 則信敬善心有自來矣 至今子孫振振之盛 豈非陰德之所賴也 今我重刊 雖不敢僭言其善 其於紹二祖之志 則有所得焉矣嘉靖紀元之乙巳 月 日 寶城後學吳應星 謹誌

大施主 吳應星 兩位 刻手 双淳 惠湜 供奉主 玄徹 施主 訥德 施主 幼學 轉漢 尹老赤 兩主 信直 泫峯 沈欣達 兩主 化主 泫熙