五臺山上院寺重創勸善文惟我聖上誕膺天命再造東夏兆民乂安四城寧謐無小無大共被天地之私若蒙若𥼶疇無報效之志頋丘山恩重毫髮力微江陵五臺天下名山文殊住䖏靈異現顯上院寺尤其勝地某等竭衣鉢之貯重創於是寺以爲祝𨤲之所兩殿聞之特降綸命 若曰僧等爲我欲創伽藍余當補助與國人廣利出御衣若干襲命輪米布土木之費以某等特承殊遇區區㳙埃之誠欲禆岡陵之筭幸徹宸聦有此大施三寶以之增崇法輪以之重轉普願諸善檀那見聞所及悉生歡喜同發菩提共植德本上祝聖壽於無彊下延洪祚於億載福利無邊現來俱益云天順八年臘月十八日

우리 聖上이 키 天命을 받ᄌᆞ오샤 東녁 나라ᄒᆞᆯ 다시 ᄆᆡᇰᄀᆞᄅᆞ시니 만ᄒᆞᆫ 民이 다ᄉᆞ라 便安ᄒᆞ며 네 ᄀᆞᅀᅵ 便安ᄒᆞ야 져그니 업스며 크니 업시 다 天地ㅅ 아ᄅᆞᇝ 恩을 닙ᄉᆞ오니 쇼히며 쥬ᅌᅵ 뉘 갑ᄉᆞ올 ᄠᅳᆫ[ᄠᅳ]디 업스리오마ᄅᆞᆫ 오직 뫼만ᄒᆞᆫ 恩이 므거우시고 터럭만ᄒᆞᆫ 히믄 젹ᄉᆞ오니 江陵ᄯᅡᆺ 五臺ᄂᆞᆫ 天下애 일훔난 山이며 文殊 겨신 ᄯᅡ히라 𩄇異호미 번드기 나ᄐᆞ니 上院寺ᄂᆞᆫ 더욱 勝ᄒᆞᆫ ᄯᅡ히라 우리 衣鉢 다 내야 이 뎌를 다시 지ᅀᅥ 福 비ᅀᆞ올 ᄯᅡᄒᆞᆯ 삼고져 ᄒᆞᅀᆞᆸ다소니 兩殿이 듣ᄌᆞ오시고 特別히 綸命을 ᄂᆞ리오샤 니ᄅᆞ샤ᄃᆡ 쥬ᇰ내 날 爲ᄒᆞ야 뎌를 지ᅀᅩ려 ᄒᆞᆯᄊᆡ 내 반ᄃᆞ기 도아[와] 나랏 사ᄅᆞᆷ과로 利ᄅᆞᆯ 너표려 ᄒᆞ시고 御衣 현 ᄇᆞᆯ 내시며 ᄡᆞᆯ와 布貨와 土木 ᄡᅮᆯ 꺼슬 주라 ᄒᆞ시니 우리 特別히 달이 맛나ᄆᆞᆯ 받ᄌᆞ와 죠고맛 精誠으로 뫼 ᄀᆞᄐᆞᆫ 목수믈 돕ᄉᆞᆸ고져 ᄒᆞᅀᆞᆸ다소니 ᄒᆡᇰ혀 님그ᇝ 귀예 ᄉᆞᄆᆞ차 이 큰 布施 겨시니 三寶ㅣ 일로 더욱 노ᄑᆞ며 法輪이 일로 다시 올ᄆᆞ리니 너비 願ᄒᆞᆫᄃᆞᆫ 모ᄃᆞᆫ 어딘 施主와 보며 드로매 미츠닌 다 歡喜를 내야 ᄒᆞᆫ가지로 菩提心을 내야 모다 德ㅅ 根源을 심거 우흐론 聖壽를 ᄀᆞᆺ 업수믈 비ᅀᆞ오며 아래론 큰 福ᄋᆞᆯ 億萬歲예 길에 ᄒᆞ야 福利 ᄀᆞᅀᅵ 업서 現在와 未來왜 다 利益게 홀띠니라