[묘음보살이 석존과 다보불에게 공양하고 돌아감 2]本國에 다ᄃᆞ라 八萬四千菩薩이 圍繞ᄒᆞ야 淨華宿王智佛ᄭᅴ 가 ᄉᆞᆯᄫᆞ샤ᄃᆡ 世尊하 내 娑婆世界예 가아 衆生 饒益긔 ᄒᆞ야 釋迦牟尼佛와 多寶佛塔ᄋᆞᆯ 보ᅀᆞᄫᅡ 禮數ᄒᆞ야 供養ᄒᆞᅀᆞᆸ고 ᄯᅩ 文殊師利法王子菩薩와 藥王菩薩와 得勤精進力菩薩와 勇施菩薩ᄃᆞᆯᄒᆞᆯ 보고 ᄯᅩ 이 八萬四千菩薩이 現一切色身三昧ᄅᆞᆯ 得긔 호ᅌᅵ다

〔월인석보언해〕* ≪월인석보≫ 누락 부분임.

〔법화경〕 既到本國ᄒᆞ샤 與八萬四千菩薩와 圍遶ᄒᆞ샤 至淨華宿王智佛所ᄒᆞ샤 白佛言ᄒᆞ샤ᄃᆡ 世尊하 我ㅣ 到娑婆世界ᄒᆞ야 饒益衆生ᄒᆞ야 見釋迦牟尼佛ᄒᆞᅀᆞ오며 及見多寶佛塔ᄒᆞᅀᆞ와 禮拜供養ᄒᆞᅀᆞᆸ고 又見文殊師利法王子菩薩ᄒᆞ며 及見藥王菩薩와 得勤精進力菩薩와 勇施菩薩等ᄒᆞ며 亦令是八萬四千菩薩을 得現一切色身三昧케 호ᅌᅵ다

〔법화경언해〕 ○ᄒᆞ마 믿 나라해 가샤 八萬四千 菩薩와 圍遶ᄒᆞ샤 淨華宿王智佛ᄭᅦ 가샤 부텻긔 ᄉᆞᆯ오샤ᄃᆡ 世尊하 내 娑婆世界예 가 衆生 饒益ᄒᆞ야 釋迦牟尼佛 보ᅀᆞ오며 ᄯᅩ 多寶佛塔 보ᅀᆞ와 저ᅀᆞ와 供養ᄒᆞᅀᆞᆸ고 ᄯᅩ 文殊師利法王子菩薩ᄋᆞᆯ 보며 ᄯᅩ 藥王菩薩와 得勤精進力菩薩와 勇施菩薩ᄃᆞᆯᄒᆞᆯ 보며 ᄯᅩ 八萬四千 菩薩을 現一切色身三昧ᄅᆞᆯ 得케 호ᅌᅵ다

〔계환해〕 菩薩舉措애 自他ᄅᆞᆯ 兼利샷다

〔계환해언해〕 ○菩薩 드러 노ᄒᆞ샤매 自他ᄅᆞᆯ 兼ᄒᆞ야 利ᄒᆞ샷다