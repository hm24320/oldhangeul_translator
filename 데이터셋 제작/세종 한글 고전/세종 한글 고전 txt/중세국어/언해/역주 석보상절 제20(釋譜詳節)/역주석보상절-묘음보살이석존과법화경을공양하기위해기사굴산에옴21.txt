[묘음보살이 석존과 법화경을 공양하기 위해 기사굴산에 옴 21]그저긔 釋迦牟尼佛이 多寶佛ᄭᅴ ᄉᆞᆯᄫᆞ샤ᄃᆡ 이 妙音菩薩이 보ᅀᆞᆸ고져 ᄒᆞᄂᆞᅌᅵ다 그저긔 多寶佛이 妙音ᄭᅴ 니ᄅᆞ샤ᄃᆡ 됴타 됴타 네 능히 釋迦牟尼佛 供養ᄒᆞᅀᆞᄫᆞ며 法華經 드르며 文殊師利 ᄃᆞᆯ 보ᄆᆞᆯ 위ᄒᆞ야 이ᅌᅥ긔 오도다

〔월인석보언해〕그ᄢᅴ 釋迦牟尼佛이 多寶佛ᄭᅴ ᄉᆞᆯᄫᆞ샤ᄃᆡ 이 妙音菩薩이 보ᅀᆞᆸ고져 ᄒᆞᄂᆞᅌᅵ다 그ᄢᅴ 多寶佛이 妙音ᄃᆞ려 니ᄅᆞ샤ᄃᆡ 됴타 됴타 네 能히 釋迦牟尼佛을 供養ᄒᆞᅀᆞᄫᆞ며 ᄯᅩ 法華經 드르며 ᄯᅩ 文殊師利 等 보ᄆᆞᆯ 爲ᄒᆞ야 이ᅌᅦ 오도다

〔법화경〕 爾時釋迦牟尼佛이 語多寶佛ᄒᆞ샤ᄃᆡ 是妙音菩薩이 欲得相見ᄒᆞᄂᆞᅌᅵ다 時多寶佛이 告妙音言ᄒᆞ샤ᄃᆡ 善哉善哉라 汝ㅣ 能爲供養釋迦牟尼佛ᄒᆞᅀᆞ오며 及聽法華經ᄒᆞ며 并見文殊師利等ᄒᆞ야 故來至此ᄒᆞ도다

〔법화경언해〕 ○그ᄢᅴ 釋迦牟尼佛이 多寶佛ᄭᅦ ᄉᆞᆯ오샤ᄃᆡ 이 妙音菩薩이 보ᅀᆞᆸ고져 ᄒᆞᄂᆞᅌᅵ다 그ᄢᅴ 多寶佛이 妙音菩薩ᄭᅴ 니ᄅᆞ샤ᄃᆡ 됴타 됴타 네 能히 釋迦牟尼佛을 供養ᄒᆞᅀᆞ오며 ᄯᅩ 法華經 듣ᄌᆞ오며 文殊師利 等 조쳐 봄 爲ᄒᆞ야 와 이ᅌᅦ 니르도다