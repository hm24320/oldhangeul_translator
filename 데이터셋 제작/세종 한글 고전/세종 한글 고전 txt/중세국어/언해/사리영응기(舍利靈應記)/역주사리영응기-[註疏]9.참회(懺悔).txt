【〖懺悔〗 稽首巍巍 三世尊 常住甚深法寶藏 大悲菩薩賢聖僧 願賜慈悲哀攝受 伏念 弟子等 自 無始以來 至于今日 無明所覆 顚倒迷惑 而由六根 三業 習不善法 廣造諸惡 長養煩惱 日深日厚 宿障所値 不得見佛 不聞正法 不値聖僧 作諸種種惑業 或輕毁佛法 破壞三寶 不信罪福 迷眞失正 隨徇 妄緣 如是種種罪惡 無量無邊 以是因緣 長流生死 百千萬劫 無有休息 經云毗盧遮那 遍一切處 其佛住處 名常寂光 是故當知 一切諸法 無非佛法 是則於菩提中 見不淸淨 於解脫中 而起纏縛 今始反顧 今始覺悟 奉對三身如來 藥師彌陁 諸佛世尊 諸大菩薩 普與法界衆生 發露懺悔 現作 當作 自作 敎他 若憶不憶 若識不識 若疑不疑 若覆若露 一切重罪 願乞除滅 畢竟 淸淨 我等今日所生福善 生生世世 除闡提惑 速證如來 無上之果 所生功德 生生世世 俱得成就 吉祥如意 發意圓成 普遍十方 稽首至心 歸依三寶】