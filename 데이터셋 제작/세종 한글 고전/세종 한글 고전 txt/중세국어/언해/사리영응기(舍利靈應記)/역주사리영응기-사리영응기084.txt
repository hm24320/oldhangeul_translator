恭惟我主上殿下 善繼善述 措世雍熙 躋民仁壽 禮備樂作 升于大猷 以致東方所無之太平矣 而孝思罔極 追遠無已 霜露之感愈深 羹墻之慕益切 凡所以推隆三寶 奉先資祐 無所不用其極 故致玆瑞貺 若是其盛 臣伏覩自肇役以來 日督三千餘夫 無有一人觸於木石 損一毛者 亦無一人感冒者 至佛像之將安寺也 先期三日 雲晦雺黑 愆陽蒸鬱 及其日晨前夜半 大風忽作 天宇廓淸 沍寒之氣 如截如割 佛像登路 風猶觱發 將至寺後之嶺 寂然風止 日光冲融 建場凡七日之間 陽和之氣布滿六合 蜂蝶草蟲飛遊場內 此卽世尊之在忉利天 歡喜園中 爲母說法之日 諸妙花果 非時敷熟之祥也 及其罷會 溧冽其寒 大雪層積 感應之相著顯如此