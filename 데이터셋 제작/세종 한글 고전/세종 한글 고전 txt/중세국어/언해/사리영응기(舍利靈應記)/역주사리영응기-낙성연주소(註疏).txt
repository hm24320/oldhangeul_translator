【〖疏〗 奉先思孝 常懷繼述之艱難 竚佛弘恩 冀借慈悲之廣大 故瀝丹懇 敢扣玄關 伏以曩在 昭考之時 聿遵太祖之志 卜擇宮垣之北 旣安睟容 創建招提其旁 爰居淨侶 實欲資於冥福 無非出於至情 猥以眇躬 叨承丕緖 移原廟者已久 而願宇之弗營 事如生事如存 豈敢弛於愛慤 歸依佛歸依法 深有愧於信崇 玆念念而不忘 每嬛嬛而在疚 乃命相方攷極 經工化材 民咸勸功 亟成不日之役 室旣底法 庶免棄基之愆 鑄毗盧舍那釋迦如來 是先祖未就之願 造藥師彌陁菩薩聖衆 乃弟子追祐之誠 旣攸宇之奐輪 遂惟肖以安妥 金砂寶地 聯閟宮於九重 玉毫眞容 儼 靈山之一會 載勤香火之設 用慰霜露之思 且藥師彌陁 觀無量壽等經 寔自貝葉之傳 疇非金口所說 顧大藏寶典 皆得以濟生 而三部靈詮 最切於薦往 玆用寫以金字 仍復置之琅函 今當鴦舍之成 盍演龍藏之秘 苾蒭肅迎於二七 伊蒲普供於十方 揭揚眞宗 齊衆口而稱讚 敷陳慶彩 罄一心以精勤 影響感通 河沙功德 伏願太祖康獻大王靈駕 神懿王后靈駕 太宗恭定大王靈駕 元敬王后靈駕 觀一切有爲之法 直至樂方 悟四大無常之身 頓成正覺 見聞所曁 饒益則周】