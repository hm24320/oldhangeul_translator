舍利靈應記上之三十有一年 秋七月 十九日癸卯 傳旨于議政府曰 太宗嘗建佛堂扵文昭殿之側 所以追冥福扵列聖者也 文昭殿今旣徙建 而佛堂未營 予恐墜先王之願 卽命議政府左參贊臣鄭苯 中樞院使臣閔伸 判內侍府事臣崔濕 司直臣權懽 副司直臣邊大海 行直長臣李命敏經度之 安平大君臣瑢領之 又命行內侍府謁者臣李春 護軍臣安堅 行司勇臣李揚美 臣張吉生 行司𥔰局丞臣黃思義掌丹 확雘之事 錦城大君臣瑜 義昌君臣玒領之 瑢等卜地于宮城之北 始扵七月二十八日壬子 畢扵冬十一月 二十日壬寅 總二十六間 凡百制度 極一時之盛 初 太祖康獻大王以黃金鑄三身如來 未就而賓天 至是 上命行僉內侍府事臣韓洪 同判內侍府事臣田畇 堅 行司直臣金南洽 行副司直臣姜升 左副承直臣崔浥 行內侍府謁者臣金潔 率巧冶 踵成遺制 兼造藥師彌陁 及菩薩 羅漢像 瑢 臨瀛大君臣璆領之 命大慈庵住持臣信眉 及臣守溫撰三佛禮懺文 又親制新聲 仰鴻慈之曲 發大願之曲 隆善道之曲 妙因緣之曲 布法雲之曲 演甘露之曲 依定慧之曲 其樂章則有九 曰歸三寶 曰贊法身 曰贊報身 曰贊化身 曰贊藥師 曰贊彌陁 曰贊三乘 曰贊八部 曰希冥資 命行上護軍臣朴堧 行右副承直臣林童 典樂臣金允山 臣黃貴存 行內侍府給事臣安忠彥率伶人隷焉 首陽大君臣瑈奉新譜領之 執樂器者四十五人 執竹竿子者二人 歌者十人 童子執花而舞者十人 一執靑蓮花 一執黃蓮花 一執紅蓮花 一執白蓮花 一執黃牧丹 一執紅牧丹 一執白牧丹 一執黃芍藥 一執紅芍藥 一執白芍藥 乃扵十一月 二十八日庚戌 闕內始齋戒 十二月 初二日 甲寅 百官禁刑戮屠殺 是日 信眉 及判禪宗事 臣坦珠 判敎宗事 臣希忍 禪德 臣洪濬 前大慈庵住持 臣智海 禪德 臣信能 臣性均 前開慶寺住持 臣敬田 開慶寺住持 臣守眉 津寬寺住持 臣心明 大禪師 臣信柔 入選 臣性寒 禪德 臣法藏 大禪師 臣智牛 禪德 臣道膺 中德 臣海祐 禪德 臣義全 臣學悅 前僧伽寺住持 臣信敬 中德 臣雪徽 大選 臣義琳 禪德 臣敬義 臣尙濟 臣仁丕 臣海祥 臣一中 大選 臣道傳 禪德 臣信觀 臣洪戒 臣省丕 臣學觀 臣智禪 臣義玄 臣洪正 臣惠哲 臣一誾 臣景行 臣祖明 臣普門 臣尙惠 臣性宗 臣佛川 臣克虛 臣卓峰 臣七淨 臣義倫 臣法融 臣信正 臣水精 臣克馴 臣省正等 五十一比丘會扵新寺 命瑈瑢往會 與苯 伸 堧 判內侍府事 臣巖自治 濕 行左承直 臣安璐 洪 行同判內侍府事 臣印平 都承旨 臣李思哲 行同知內侍府事 臣李貴畇 少尹 臣鄭孝康 童 行內侍府謁者 臣李芸 懽 浥 大海 命敏 注書 臣成任 及臣守溫等 布置諸務 三日乙卯曉 瑈率洪 孝康 堅 南洽 童 浥 及臣守溫迎佛于闕 上命孝寧大君 臣𥙷 璆 瑜 永膺大君 臣琰 光德大夫 臣安孟耼侍佛而往 佛像自交泰殿由園中 出玄武門向寺 童與允山 貴存率伶人 立玄武門外 望佛奏新樂 先導瑢與比丘等 及苯 伸 堧 濕 思哲 畇 懽 大海 命敏 任等 以花香幢幡 吹法螺 擊法鼓 大作梵唄 迎于寺後嶺上 親近侍行 衆皆感泣 都人士女 奔波瞻望 稽首禮拜 乃妥佛像于新殿 四日丙辰 命瑈行香 瑈詣闕 與琰奉香而來五日丁巳 三點眼已六日戊午 設法筵以落成是夕 召瑢 琰命之曰 汝等奉衮龍袍二件 沈水香一封 往獻世尊 且謂信眉 及一會大衆曰 予之孝誠 豈敢自謂能格于佛鑑耶 然冀憑衆力 獲覩感應 則不亦滿足扵薦往之心乎 欲求舍利 不扵今日 更須何時可 扵今夜 精勤墾乞 扵是 大衆頓首感泣 卽出 更衣灌洗 競發虔誠 相與約言 今者 聖上以追遠罔極之情 發大誓願 創建福田 思與臣民 爰及幽顯 共崇勝業 以結善因 實與菩薩弘願 同符無異 世尊慈悲 應物卽現 如月印江 如谷答響 以本願力 恒求度脫之幾 現大神通 拔濟群生 苟有致誠 無微不照 今日 聖上至誠懇惻扵世尊 求見眞身 世尊之應不應 有何疑也 只恐吾等致誠之未至耳 我等若不得舍利 則將爲三界罪人 生受殃禍 死墮地獄 永無出期矣 何顏復見世間人乎 我等應當以死爲限 期扵必得 卽聚所在大衆 無問貴賤 共入佛前 凡二百六十一人 然臂懺悔 扵是 瑢與信眉奠袍訖 瑈更肅恭焚香 以告所事 梵唄一聲 唱南無釋迦牟尼佛 卽時 舍利塔間 白氣橫亘 緇素齊和 踴躍後先 精勤苦禱 錚鼓轉急 衆志益勵 初場之始 莫不氣塞 或有仆扵床上者 或有開口未閉者 或有倚委他人者 自二更一點 至三點 作二場已 如是之間 中外四衆 皆言殿上放光 指仰觀賞 至心膜拜 異香彌布 內外咸聞 遂進見舍利塔前 袱舍利已 權身二粒 挺燭以映 勻圓瑩徹 光曜逸發 一會大衆 且拜且泣 生希有心 歎未曾有 讚言我等得見毗盧遮那無上世尊 曠劫積業 皆悉消滅 我佛如來憐憫一切 故現斯瑞 專是聖上至誠所感 稽首禮拜 深心仰對 卽聞于上 上遣浥奉衮龍叚二匹 綵帛二匹 獻設利羅 卽以香花音樂 種種供具 恭敬供養 歡喜之慶 何能盡述 神光昭映 罔間遐邇 普佛世界 同一慶幸 封殿以退 至翼明 又得二枚 合四枚矣 上又遣浥奉衮龍叚二匹 綵帛二匹 香花音樂 種種妙供 至誠供養 幷以絹布施諸大衆 一切大會同發願言 我等今日 蒙我上德 得參華藏之會 親供世尊 其與阿難迦葉何以異乎 共願此場之人 永世劫劫 同行不離 達覺迷顯濟沈 同入如來正遍知海 扵是燒香 證分身舍利 及十方諸佛菩薩 緣覺聲聞 天龍八部 緇素相向 爲同行拜 恭惟我主上殿下 善繼善述 措世雍熙 躋民仁壽 禮備樂作 升于大猷 以致東方所無之太平矣 而孝思罔極 追遠無已 霜露之感愈深 羹墻之慕益切 凡所以推隆三寶 奉先資祐 無所不用其極 故致玆瑞貺 若是其盛 臣伏覩自肇役以來 日督三千餘夫 無有一人觸扵木石 損一毛者 亦無一人感冒者 至佛像之將安寺也 先期三日 雲晦雺黑 愆陽蒸鬱 及其日晨前夜半 大風忽作 天宇廓淸 沍寒之氣 如截如割 佛像登路 風猶觱發 將至寺後之嶺 寂然風止 日光冲融 建場凡七日之間 陽和之氣布滿六合 蜂蝶草蟲飛遊場內 此卽世尊之在忉利天歡喜園中 爲母說法之日 諸妙花果 非時敷熟之祥也 及其罷會 溧冽其寒 大雪層積 感應之相 著顯如此 又乞舍利之事 決扵宸衷 外人無由得知 然瑢 琰之承命 未出闕也 寺中喧言 安平永膺將奉香幣之函 爲乞舍利而來也 及舍利初現二枚之夕 亦喧說分身四枚 至翌明 果得四枚 神矣哉 如是靈奇 言之非一 皆由我聖上至德無間 道合大雄 孝誠之感 彰彰赫赫 至扵此極 實古今超越之勝緣 而我國家億萬世無彊之休也 夫寂滅場中 固莫能測 解脫境界 本不思議 豈臣贊歎所能及者 然而 臣等屬玆奇遇 不勝抃慶 叨弄劣毫 謹記如右 仍繼之以詩 將以垂諸後世 冀對揚之萬一 其詩曰 天啓東方 肇我隆運 聖作神承 如堯如舜 我王誕興 德兼三五 凡厥猷爲 動必邁古 道洽政治 禮備樂作 民樂太平 時升妥帖 吁嗟列聖 永祕仙扃 感興霜露 哀慕于情 爰發神斷 載營佛刹 跂翼高標 映于深谷 乃啓道場 揭揚聖諦 法筵淸淨 高流濟濟 鼓樂絃歌 奏微妙音 其音和雅 悅可衆心 偉設利羅 有赫其靈 豈其有他 王心之誠 佛身無碍 與虛空同 十方橫遍 三際竪窮 叩之卽響 如谷之聲 人曰此應 維佛之精 我曰不然 吾王德馨 鳴呼德馨 有此耿光 萬有千劫 永播無疆承議郞 守兵曹正郞 臣金守溫謹記