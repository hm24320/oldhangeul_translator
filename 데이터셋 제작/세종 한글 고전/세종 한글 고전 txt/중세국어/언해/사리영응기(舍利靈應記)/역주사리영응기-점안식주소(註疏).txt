【疏諸佛應物 隨緣 弘願海而假慈筏 小子奉先思孝 墾情田 而植善根 諒竭歸崇 旋蒙饒益 念我昭考 嗣有丕基 繼志述事之惟勤 報本追遠之尤切 欲盡如生之事 旣建文昭於宮旁 且爲追往之資 更創伽藍於殿側 猥以寡昧 叨襲盈成 用敷遺後人休 恒念詒燕之大 敢極卒先王事 肯弛恭寅 之懷 率由舊規 修擧闕典 顧原廟之徙建 屈指已十六年 獨精廬之未營 厚顔難一二語 爰卜宮城之畔 特開道場之基 立鴦舍裒毳袍 恐或遠廟宇之左右 演虬藏振魚梵 要必洽英靈之見聞 旣斷手於奐輪 宜盡心於象設 惟念太祖嘗締勝因 願造三尊 擬 金相之得就 未成一簣 何玉几之遽憑 每念故而增悲肆 迄今而改範 遂成遺構之志 乃安寶殿之中 金色梵容 森嚴法體之體 玉毫 螺髻 髣髴 眞身之身 分妥 藥師 彌陁於兩邊 又列菩薩 羅漢於前後 或具補處 悉圓鴻儀 盍設瞻禮之薰料 庸展蘄傾之殊采 玆瀝一心棗恳 虔點五眼蓮光 伏願 朗鑑遄通 慈泠旁潤 致令太祖康獻大王靈駕 神懿王后靈駕 太宗恭定大王靈駕 元敬王后靈駕 悟無生忍 抛有漏緣 直到兠率天宮 受諸快樂 咸躋安養世界 證大菩提】