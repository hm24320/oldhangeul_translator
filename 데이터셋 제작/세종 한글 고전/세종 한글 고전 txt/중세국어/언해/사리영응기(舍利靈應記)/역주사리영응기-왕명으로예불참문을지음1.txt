上之三十有一年 秋七月 十九日癸卯 傳旨 于 議政府曰 太宗 嘗建佛堂於文昭殿之側 所以 追冥福 於 列聖者也 文昭殿今旣徙建 而佛堂未營 予恐墜先王之願 卽命議政府左參贊 臣 鄭苯 中樞院使 臣閔伸 判內侍府事臣崔濕 司直 臣權懽 副司直 臣邊大海 行直長 臣李命敏 經度之 安平大君 臣瑢領之 又命行內侍府謁者 臣李春 護軍 臣安堅 行司勇臣李揚美 臣張吉生 行司𥔰局丞 臣黃思義 掌丹雘之事 錦城大君 臣瑜 義昌君 臣玒領之 瑢等卜地于宮城之北 始於七月二十八日壬子 畢於冬十一月 二十日壬寅 總二十六間【佛殿一間 補簷八間 僧堂三間 禪堂三間 正門三間 廚舍三間 庫三間 浴室三間】 凡百制度 極一時之盛