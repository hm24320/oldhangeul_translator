如來現相記上卽位之十年夏四月有日 孝寧大君臣𥙷來啓曰 臣嘗與同願緇素供佛于檜菴寺 乞舍利卽分身若干粒 相興謀所以安之 咸曰 檜菴 我國之大刹 而三和尙浮圖之所在 盍安於是 乃募諸善 樹石鍾于西南隅 以妥舍利 用是月二十八日庚戌 會緇素數萬餘指 設圓覺道場以落之 時降香弊 令臣獻佛 以賁其會 是夜二鼓 新厝石鍾上 忽放光屬天殿堂 山木皆可瞭辨 至四更 其光尤煜煜 且有異香芬馥 輕電閃㸌 甘露降庭 又於石鍾上空中 神僧五六行道 若有若亡 見卓子上舍利分身八百五十枚 翼日辛亥 供養石鍾 又有瑞氣空濛掩靄 及夕 瑞氣從石鍾而起 盤旋繚結 向西南而去 其上現釋迦金色丈六眞身 相好圓滿 威光煜赫 四衆驚喜 奔波膜拜 謹將分身舍利若干粒以進 上與中宮 御康寧殿 開封視之 光明瑩徹 輝映交射 如來全身 不違咫尺 兩殿尤加敬重 數其枚 則又已分身三百七十粒 及供養于含元殿 又得分身四十六枚

於是 上手製赦文 宥中外 都城中 舊有寺曰興福 廢毀巳久 卽令重創 賜額圓覺 百官具箋陳賀 越五月初九日辛酉 特遣臣𥙷及仁山君臣洪允成 齎香弊 供養石鍾 又有祥光四溢 山川大虛 煜煜如晝 舍利又分身三百粒 𥙷及允成復命 以分身舍利進 上益大喜 命大臣董役 經始圓覺寺 且浩佛像 乃於六月十三日乙未 直造佛之處 黃雲靉靆 天雨四花 時有瑞氣 出自石鍾 三道橫亘 屬于其上 都人士女 瞻仰歡喜 歎未曾有 上又製文 赦中外 賜百官爵一級 百官具箋陳賀 命臣守溫志之臣竊惟 佛如來之道 徧于天下而無彼此之殊 佛如來之體 充于刹土而無隱顯之間 蓋非顯非隱 非非顯非非隱者 如來之體 而或顯焉或隱焉者 則係乎世道之隆汚焉恭惟我主上殿下 天縱聖智 卓冠群倫 臨御之餘 手不釋卷 內外之典 靡不博通 旣超二帝三王之至學 以致二帝三王之極治 雨晹時若 日月貞明 民物咸軌 四夷賓服 禮備樂和 刑措不用 是故 佛日感通 眞身顯現 舍利屢應 天花交墜 祥光瑞氣 不一而足臣聞 自古祥瑞之應 在天則爲慶雲 爲景星 爲甘露靈雨 在地則爲龍鳳 爲麒麟 爲嘉禾芝草焉 今我聖朝之瑞 則不祥于天 不瑞于地 光明遍照 唯常住眞身是現 而舍利之產 靈花之雨 曠世希有之祥 一時騈臻 豈以我聖上有諸佛之德 故諸佛應聖上之瑞 若是其特異也耶經曰 唯佛與佛 乃能知之 臣於此而益信焉