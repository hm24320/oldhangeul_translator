是夕 召瑢 琰 命之曰 汝等奉衮龍袍二件 沈水香一封 往獻世尊 且謂信眉 及一會大衆曰 予之孝誠 豈敢自謂能格于佛鑑耶 然冀憑衆力 獲覩感應 則不亦滿足扵薦往之心乎 欲求舍利 不於今日 更須何時可 扵今夜 精勤懇乞 於是 大衆頓首感泣 卽出 更衣 灌洗 競發虔誠 相與約言 今者 聖上以追遠罔極之情 發大誓願 創建福田 思與臣民 爰及幽顯 共崇勝業 以結善因 實與菩薩弘願 同符無異 世尊 慈悲 應物卽現 如月印江 如谷答響 以本願力 恒求度脫之幾 現大神通 拔濟群生 苟有致誠 無微不照 今日 聖上至誠懇惻扵世尊 求見眞身 世尊之應不應 有何疑也 只恐吾等致誠之未至耳 我等若不得舍利 則將爲三界罪人 生受殃禍 死墮地獄 永無出期矣 何顏復見世間人乎 我等應當以死爲限 期扵必得 卽聚所在大衆 無問貴賤 共入佛前 凡二百六十一人