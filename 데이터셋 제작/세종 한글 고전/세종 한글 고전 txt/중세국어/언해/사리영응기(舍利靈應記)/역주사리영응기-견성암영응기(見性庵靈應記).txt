見性庵靈應記廣平大君 迺世宗第五子 而我主上殿下同母弟也 年旣冠 不幸早世 夫人永嘉申氏 哀悼罔極 及旣葬則益無所依歸 就塋域之側 大建伽藍 歲寓僧三四百指 晨夕薦廣平君之靈 以願生於淨土 此見性菴之所由作也 天順八年甲申夏四月十四日乙卯 夫人爲世宗大王 昭憲王后 超昇極樂 先母夫人王氏 廣平大君 皆得涅槃之願 邀苾蒭五十員爲上堂 請圓通智大師爲講主 設法華道場於是寺 于時大檀越 則有若貞懿公主 有若臨瀛大君及夫人 有若永膺大君及夫人 各以輿衛僕從而來詣 其信善四衆 又無慮千有餘人 先是天旱 及開筵作法之夕 雷雨大至 四郊澤洽 祥飆襲人 和氣普暢 至于修會之日 或晴或雨 氣象變遷 皆以爲夫人誠意之感 佛天歆格之應也

是日午 供養 梵唄旣作 四衆翹誠頭而敬禮 忽於佛前卓上輝光 燦爛四射於外 大衆輟行道 就視之 則舍利已分身五十八粒 香水灌洒 拾而盛之于盤上 玲瓏透徹 光明皎潔 照燭於人 無有其比 在會之人 奔走驚駭 嘆未曾有 懽呼祝釐之聲 振動山谷 或有焚頂燃指 以懺旣往之愆 或有捐衣解佩 以結當來之果 流聞京師 男女老少 來者往者 絡繹於道 數日未已

及旣罷會 仍坐三七員結夏 且禪且誦 至七月十五日俗號百終 是十方菩薩遊行散處 求訪大德 咨決心疑之約也 大開盂欄盆齋 又於佛卓前舍利又分身干有餘粒 夫人手自封緘 俱迹其異以啓 於分上 上加欣慶 供養於含元殿 還遣本寺安邀

按舍利 或云寶利羅 或云設利羅 皆其梵語 而唐譯之則曰靈骨 又曰靈身 卽佛如來所遺骨分之謂也 如來嘗曰 我有眞心空寂靈知者 是我有眞身廣大圓滿者 是夫法身之體 等於虛空 旣無生滅之相 安有去來之迹哉 比之於月 水淸則月現 月有不明 非月之過 衆生之水濁也 方之於鍾 扣之則鳴 鍾有不鳴 非鍾之咎 衆生之莛小也 今申夫人所以祝釐於兩聖及與追慕於先王先后及與廣平君先母夫人王氏之者 誠之至 故感之深 感之深 故格之易 是蓋不疾而自速 不期而自至 亦佛神通妙用不可思議之道 欲知夫人之誠敬 當觀靈異之降 欲知諸佛之變化 當觀設利之妙 豈至誠之德 足以通天地 而如來空寂之體 充於法界者乎 是不可以無記 創寺始終 與夫前時作法之盛 我主上殿下潛邸時 親幸是寺 敷爲一章奎璧之彩 皎皎然照耀於殿楣之間 又實玆寺千百年無窮之慶也 蒼龍旃蒙噩作律中無射之月 謹記