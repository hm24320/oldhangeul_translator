[보리수와 승중 공양 8]그제 王이 菩提樹 싯기고 버거 衆僧ᄭᅴ 供養ᄒᆞ더니 上座 耶舍ㅣ 王ᄭᅴ 닐오ᄃᆡ 大王하 이제 ᄀᆞ자ᇰ 比丘僧이 모다 잇ᄂᆞ니 淳信ᄒᆞᆫ ᄆᆞᅀᆞᄆᆞᆯ 發ᄒᆞ야 供養ᄒᆞ야ᅀᅡ ᄒᆞ리ᅌᅵ다王이 우브터 아래 至히 손ᅀᅩ 供養ᄒᆞ더니 두 沙彌 밥 바다 各各 麨로 歡喜丸을 무ᇰ긔여 서르 더디더니 王이 보고 우ᅀᅥ 닐오ᄃᆡ 이 沙彌 아ᄒᆡ 노ᄅᆞᆺᄒᆞᄂᆞ다 供養 다 ᄒᆞ고 王이 上座ㅅ 알ᄑᆡ 도로 와 셔거늘 上座ㅣ 닐오ᄃᆡ 王이 信敬티 아니ᄒᆞᆫ ᄆᆞᅀᆞᄆᆞᆯ 내디 마ᄅᆞ쇼셔 王이 對答호ᄃᆡ 信敬티 아니ᄒᆞᆫ ᄆᆞᅀᆞ미 업수ᅌᅵ다 그러나 두 沙彌 아ᄒᆡ 노ᄅᆞᆺᄒᆞ야 世間 아ᄒᆡ ᄒᆞᆰ 무저그로 서르 더디ᄃᆞᆺ ᄒᆞ더ᅌᅵ다 上座ㅣ 닐오ᄃᆡ 뎌 두 沙彌 다 解脫ᄒᆞᆫ 阿羅漢이라 서르 바ᄇᆞᆯ 받ᄌᆞᆸ더니ᅌᅵ다 王이 信心ᄋᆞᆯ 더어 念호ᄃᆡ 이 두 沙彌 能히 서르 施ᄒᆞᄂᆞ니 내 이제 一切 쥬ᇰ님ᄭᅴ 깁과 劫貝ᄅᆞᆯ 施호리라【劫貝ᄂᆞᆫ 木綿이니 正히 닐오ᇙ뎬 迦波羅ㅣ니 樹華ㅅ 일후미니 高昌國은 氎이라 ᄒᆞᄂᆞ니 굴그니ᄂᆞᆫ 남기 ᄃᆞ외ᄂᆞ니 대가리ᄅᆞᆯ ᄢᅢᅘᅧ 柳絮 ᄀᆞᆮᄒᆞᆫ 고ᄌᆞᆯ 내야 글로 뵈 ᄧᆞᄂᆞ니라 柳絮는 버듨 소오미라】

時王及諸群臣生大歡喜 時王洗浴菩提樹已 次復供養衆僧 時彼上座耶舍語王言 大王 今大有比丘僧集 當發淳信心供養時王從上至下 自手供養 時彼有二沙彌得食已 各以麨團歡喜丸 更互相擲 王見即笑而言 此沙彌作小兒戲 供養訖已 王還上座前立 上座語王言 王莫生不信敬心 王答上座 無有不信敬心 然見二沙彌作小兒戲 如世間小兒 以土團更互相擲 如是二沙彌以麨團以歡喜丸 更互相擲 上座白王言 彼二沙彌是俱解脫 阿羅漢 更相奉食 王聞是已 增其信心 而作是念 此二沙彌能展轉相施 我今亦當於一切僧人施絹劫貝 (일부 미상)