[대통지승여래의 16왕자가 법화경을 읽고 설법한 인연으로 시방국토의 여래가 됨 2]比丘ᄃᆞᆯ하 내 이제 너ᄃᆞ려 니ᄅᆞ노라 뎌 佛弟子 十六 沙彌 이제 다 阿耨多羅三藐三菩提ᄅᆞᆯ 得ᄒᆞ야 十方 國土애 現在ᄒᆞ야 說法호ᄃᆡ 無量 百千萬億 菩薩 聲聞이 眷屬이 ᄃᆞ외야 잇ᄂᆞ니라 그 두 沙彌 東方애 부톄 ᄃᆞ외야 겨시니 ᄒᆞᆫ 일후믄 阿閦이시니 歡喜國에 겨시고 두 일후믄 須彌頂이시니라 【十六 王子ㅣ 成佛ᄒᆞ샨 일훔과 자최와ᄅᆞᆯ 니ᄅᆞ시니라 天地位ᄅᆞᆯ ᄇᆡᄒᆞ야 道ㅣ 그 中에 녀거든 聖人이 法바다 物을 열며 이ᄅᆞᆯ 일워 天下ㅅ 道ᄅᆞᆯ 두플ᄊᆡ 八方 ㅅ 부톄 各各 ᄒᆞᆫ 方ᄋᆞᆯ 브터 ᄒᆞᆫ 德을 뵈시니 物을 여르시며 이ᄅᆞᆯ 일우샤미니 처ᅀᅥ믈 根源ᄒᆞ야 乃終내 혜여 보면 天下ㅅ 道ㅣ 몯 두픈 ᄃᆡ 업스리라 東方ㅅ 震☳이 動이니 歡喜 ᄯᅩ 動이라 阿閦은 動 업닷 마리오 須彌頂이 ᄯᅩ 動 업수ᄆᆡ 至極호미라 經에 닐오ᄃᆡ 헐며 기류미 뮈우디 몯호미 須彌 ᄀᆞᆮ다 ᄒᆞ니 이 부톄 한 動ᄋᆞᆯ 다 應ᄒᆞ샤ᄃᆡ 그 體動 업스며 ᄯᅩ 動國에 겨시니 動애 나ᅀᅡ가 靜을 뵈시니라 두 부톄 ᄀᆞᆯᄫᅡ 敎化ᄒᆞ샤 그 德이 서르 보타실ᄊᆡ 비록 두 일후미라도 어루 어울워 사기리라】