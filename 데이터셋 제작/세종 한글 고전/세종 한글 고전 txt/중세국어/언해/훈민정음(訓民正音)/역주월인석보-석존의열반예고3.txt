[석존의 열반 예고 3]그제 ᄯᅡ히 ᄀᆞ자ᇰ 드러쳐 나랏 사ᄅᆞ미 다 놀라 두려터니 부톄 큰 光名을 펴샤 어드ᄫᅳᆫ ᄯᅡ히 다 ᄇᆞᆰ더니 阿難이 놀라ᅀᆞᄫᅡ 부텻긔 ᄃᆞ라가 머리 조ᅀᅡ 禮數ᄒᆞᅀᆞᆸ고 ᄉᆞᆯᄫᅩᄃᆡ 荒唐ᄒᆞᆯ쎠 地動이여 이 엇던 因緣이ᅌᅵᆺ고 부톄 니ᄅᆞ샤ᄃᆡ 믈읫 世間ㅅ 地動이 여듧 가짓 因緣이니 ᄯᅡ히 믈 우희 잇고 므리 ᄇᆞᄅᆞ매 잇고 ᄇᆞᄅᆞ미 虛空애 잇ᄂᆞ니 虛空 中에 큰 ᄇᆞᄅᆞ미 니러 큰 므리 뮈면 너비 地動ᄒᆞ며 ᄯᅩ 得道ᄒᆞᆫ 比丘 比丘尼와 大神과 尊天이 水性은 하고 地性은 져근 ᄃᆞᆯ 보고 제 힘 맛보노라 ᄒᆞ면 너비 地動ᄒᆞ며 ᄯᅩ 菩薩이 어마니ᇝ 胎예 ᄂᆞ릴 쩌긔 ᄀᆞ자ᇰ 地動ᄒᆞ며 ᄯᅩ 菩薩이 올ᄒᆞᆫ 녀브로 날 쩌긔 너비 地動ᄒᆞ며 ᄯᅩ 菩薩이 처ᅀᅥᆷ 無上正覺 일워든 ᄯᅡ히 ᄀᆞ자ᇰ 震動ᄒᆞ며 ᄯᅩ 처ᅀᅥᆷ 無上法輪 轉ᄒᆞᇙ 저긔 너비 地動ᄒᆞ며 ᄯᅩ 부텻 敎化ㅣ ᄒᆞ마 ᄆᆞᄎᆞᆯ 쩨 性命 ᄇᆞ료려 ᄒᆞ면 너비 地動ᄒᆞ며 ᄯᅩ 如來 나ᄆᆞᆫ 것 업 슨 涅槃界예 般涅槃時에 ᄯᅡ히 ᄀᆞ자ᇰ 震動ᄒᆞᄂᆞ니 이 여듧 가지라 ᄒᆞ시고 그제 世尊이 香塔애 가샤 ᄒᆞᆫ 나모 아래 座 ᄭᆞᆯ오 안ᄌᆞ샤 阿難일 시기샤 香塔 左右에 잇ᄂᆞᆫ 比丘ᄅᆞᆯ 講堂애 다 뫼호시고 世尊이 講堂애 가샤 니ᄅᆞ샤ᄃᆡ 如來 아니 오라 이 後 三月에 涅槃ᄒᆞ리라