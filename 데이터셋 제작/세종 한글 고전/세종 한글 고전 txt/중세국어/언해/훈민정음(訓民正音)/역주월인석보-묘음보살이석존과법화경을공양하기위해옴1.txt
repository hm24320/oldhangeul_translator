[묘음보살이 석존과 법화경을 공양하기 위해 옴 1]그ᄢᅴ 釋迦牟尼佛이 大人相 肉髻光明을 펴시며 ᄯᅩ 眉間 白毫相光ᄋᆞᆯ 펴샤 東方 百八萬億 那由他 恒河沙等 諸佛世界ᄅᆞᆯ 다 비취시니 【會 여르샴과 分身 브르샤매 오직 眉間 毫相ᄋᆞᆯ 펴시고 이제 妙音 브르샤매 肉髻光ᄋᆞᆯ 조쳐 펴샤ᄆᆞᆫ 肉髻ᄂᆞᆫ 無見頂相이라 부톄 十相이 겨시니 無見頂上相 頂上肉髻相 髮紺瑠璃相 眉間白毫相 眉細垂楊相 眼目淸淨相 耳聞諸聲相 鼻高圓直相 舌大法螺相 身眞金色相이라 最上果光이시니 쟈ᇰᄎᆞ 妙圓行ᄋᆞᆯ 펴 뵈샤ᇙ딘댄 極果行相이실ᄊᆡ 極果光ᄋᆞ로 블러 나토시니라 부톄 九十七種 大人相이 겨샤ᄃᆡ 肉髻 그ᅌᅥ긧 ᄒᆞ나히시니라】  이 數 디내야 世界 이쇼ᄃᆡ 일후미 淨光莊嚴이오 그 나라해 부톄 겨샤ᄃᆡ 일후미 淨華宿王智如來 應供 正遍知 明行足 善逝 世間解 無上士 調御丈夫 天人師 佛世尊이러시니 無量無邊 菩薩大衆이 恭敬 圍繞ᄒᆞᅀᆞᄫᅢᆺ거늘 爲ᄒᆞ야 說法ᄒᆞ시더니 釋迦牟尼佛ㅅ 白毫光明이 그 나라해 차 비취여시ᄂᆞᆯ 【華嚴에 菩薩 從ᄒᆞ야 오신 나라ᄒᆞᆯ 드르샤ᄆᆞᆫ 行ᄒᆞ샨 行ᄋᆞᆯ 表ᄒᆞ시고 本來 셤기시논 부텨는 證ᄒᆞ샨 果ᄅᆞᆯ 表ᄒᆞ시니 淨光莊嚴은  智ᄅᆞᆯ 브튼 行이오 淨華宿智ᄂᆞᆫ 行ᄋᆞᆯ 브튼 智라 智行이 서르 莊嚴ᄒᆞ며 因果ㅣ 體예 마ᄌᆞ니 妙音 妙行이 이ᄅᆞᆯ 브터 뵈야 나토시니라】