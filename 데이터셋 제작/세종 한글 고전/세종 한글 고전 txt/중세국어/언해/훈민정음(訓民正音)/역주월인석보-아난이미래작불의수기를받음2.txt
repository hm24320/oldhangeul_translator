[아난이 미래 작불의 수기를 받음 2]그ᄢᅴ 學 無學 聲聞 弟子 二千人이 다 座로셔 니러 올ᄒᆞᆫ 엇게 메ᄫᅡᆺ고 부텻긔 가 一心ᄋᆞ로 合掌 ᄒᆞ야 世尊 울워러 보ᅀᆞᄫᅡ 阿難 羅睺羅ᄋᆡ 願 ᄀᆞᆮ호ᅌᅵ다 ᄒᆞ고 ᄒᆞᆫ 面에 셔니라 그ᄢᅴ 부톄 阿難이ᄃᆞ려 니ᄅᆞ샤ᄃᆡ 네 來世예 부톄 ᄃᆞ외야 號ᄅᆞᆯ 山海慧自在通王如來 應供 正遍知 明行足 善逝世間解 無上士 調御丈夫 天人師 佛世尊이리니 六十二億 諸佛을 供養ᄒᆞ야 法藏ᄋᆞᆯ 護持ᄒᆞᆫ 後에ᅀᅡ 阿耨多羅三藐三菩提ᄅᆞᆯ 得ᄒᆞ리니【山海慧自在通王ᄋᆞᆫ 노포미 山ᄋᆡ셔 더으니 업고 기푸미 바ᄅᆞ래셔 더 기프니 업스니 阿難이 아래브터 法藏을 디녀 만히 드러 너비 ᄉᆞᄆᆞ차 智慧 ᄀᆞᆮᄒᆞ며 諸法 中에 큰 通達ᄋᆞᆯ 得ᄒᆞ야 自在호미 王 ᄀᆞᆮᄒᆞᆯᄊᆡ 果 得호매 因ᄋᆞ로 號ᄒᆞ니라 한 부텨를 供養ᄒᆞᅀᆞᄫᅡ 法藏ᄋᆞᆯ 護持ᄒᆞᆫ 後에ᅀᅡ 成佛호ᄆᆞᆫ 本願이라】 二十千萬億 恒河沙 諸菩薩ᄋᆞᆯ 敎化ᄒᆞ야 阿耨多羅三藐三菩提ᄅᆞᆯ 일우게 ᄒᆞ리니【阿難이 當來예 지ᅀᅥ 일오미 이ᄀᆞ티 하ᄆᆞᆫ 아래브터 法藏ᄋᆞᆯ 디녀 化緣이 기픈 젼ᄎᆡ라】 나랏 일후믄 常立勝幡이오 그 ᄯᅡ히 淸淨ᄒᆞ야 瑠璃 ᄯᅡ히 ᄃᆞ외오 劫 일후믄 妙音遍滿이리라【幡은 尊勝ᄒᆞᆫ 德을 表ᄒᆞ니 阿難이 多聞第一일ᄊᆡ 나랏 일후미 常立勝幡이오 法藏ᄋᆞᆯ 펴 傳持ᄒᆞᆯᄊᆡ 劫 일후미 妙音遍滿이니 法音을 펴 흘릴 ᄊᆡ니라】