[삼의육물에 대한 설명과 가섭의 공덕·위력에 관한 이야기 34]그럴ᄊᆡ 내 樹神을 맛뎌 이제 옮겨 너를 맛디노니 이 函中엔 다 내 遺敎ㅣ니 ᄯᅩ 네게 付囑ᄒᆞ야 遺法을 住持ᄒᆞ노라 ᄒᆞ얫더니 내 다 닐거 보니 ᄯᅡ히 즉재六種震動ᄒᆞ고 珠函이 절로 열오 ᄯᅩ 큰 光明을 펴더니 樹神이 ᄯᅩ 내게 닐오ᄃᆡ 衣函ᄋᆞᆯ 왼녁 엇게우희 두시고 샤ᇰ녜 恭敬ᄒᆞ시고 다ᄅᆞᆫ ᄃᆡ 두디 마ᄅᆞ쇼셔珠函이 엇게예이시면 諸魔ᄅᆞᆯ 能히 것그며外道ᄅᆞᆯ 降伏ᄒᆡ와 ᄲᆞᆯ리 成佛ᄒᆞ시리ᅌᅵ다 내 函 바ᄃᆞᆫ 後로 샤ᇰ녜 엇게 우희 두어 졋粥 바ᄃᆞ며 菩提樹 아래 안ᄌᆞᇙ저긔니르러帝釋이 내게 와 函ᄋᆞᆯ 아ᅀᅡ 여러 僧伽梨ᄅᆞᆯ 내야 나ᄅᆞᆯ 닙게 ᄒᆞ고 ᄯᅩ 迦葉佛麤布 僧伽梨ᄅᆞᆯ 아ᅀᅡ 깁옷 우희 니피고 梵王과 帝釋괘 ᄯᅩ 뵈 大衣ᄅᆞᆯ 施ᄒᆞ야ᄂᆞᆯ 내 아랫야ᇰᄋᆞ로 바다 세 ᄇᆞᆳ 오ᄉᆞᆯ 니보니 둘흔 迦葉佛 오시오 ᄒᆞ나ᄒᆞᆫ 내해라

彼絲自出諸國 非是殺蠶 (일부 미상) 故我將付樹神 今轉付汝 此函中並是我遺教 亦將付汝住持遺法 我既讀書已 地即六種震動珠函自開又放大光 樹神又告我言 可將此衣函置汝左肩上 常起恭敬勿安餘處 珠函在肩能摧諸魔及伏外道 令速成佛 我自受函來 常在肩上 乃至受乳糜 菩提樹下坐時 帝釋來至我所從肩上取函 開取僧伽梨令我披著 又取迦葉佛麁布僧伽梨安于絹衣上 梵王將帝釋復施布大衣 我依前納受 既披三重衣 二是迦葉佛衣 一是我許