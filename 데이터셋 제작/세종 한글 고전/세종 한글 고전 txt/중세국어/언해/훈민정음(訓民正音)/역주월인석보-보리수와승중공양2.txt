[보리수와 승중 공양 2]그제 王이 各各 네 보ᄇᆡ옛 도ᄀᆞᆯ ᄆᆡᇰᄀᆞ니 金 銀 琉璃 頗梨러니 香乳와 香湯과 담고 種種 飮食과 幡 幢 寶盖 各各 즈믄 가지와 種種 花香 伎樂 가지고【阿育王傳에 닐오ᄃᆡ 王이 金銀 琉璃로 千 寶甁 ᄆᆡᇰᄀᆞ라 香湯 ᄀᆞᄃᆞ기 다마 菩提樹예 븟고 한 華鬘 末香 塗香ᄋᆞ로 ᄯᅩ 莊嚴타 ᄒᆞ니라】 八支齋ᄅᆞᆯ 受持ᄒᆞ야 布薩ᄒᆞ고【布薩ᄋᆞᆫ 淨住ㅣ라 혼 마리니 身口意ᄅᆞᆯ 조케 ᄒᆞ야 戒다ᄫᅵ 住ᄒᆞᆯ 씨라】 ᄒᆡ오 조ᄒᆞᆫ 옷 닙고 香鑪 잡고 殿上애 이셔 四方 向ᄒᆞ야 절ᄒᆞ고 ᄆᆞᅀᆞ매 念ᄒᆞ야 닐오ᄃᆡ 如來 賢聖 弟子ㅣ 諸方애 겨시니ᄃᆞᆯ히 나ᄅᆞᆯ 어엿비 너기샤 내 供養 바ᄃᆞ쇼셔 이 말 니ᄅᆞᇙ 제 三十萬 比丘ㅣ 다 와 모ᄃᆞ니 뎌 大衆 中에 十萬ᄋᆞᆫ 阿羅漢이오 二十萬ᄋᆞᆫ 學人과 凡夫 比丘ㅣ러니 上座ㅅ 座애 안ᄌᆞ리 업거늘 王이 諸比丘ᄭᅴ 무로ᄃᆡ 上座애 엇뎨 안ᄌᆞ리 업스니ᅌᅵᆺ고 大衆 中에 ᄒᆞᆫ 比丘ㅣ 일후미 耶舍ㅣ러니 이 大阿羅漢이라 六通이 ᄀᆞᆺ더니 王ᄭᅴ ᄉᆞᆯᄫᅩᄃᆡ 이 座ᄂᆞᆫ 上座ㅅ 座ㅣ라 녀나ᄆᆞ니 어딋던 그ᅌᅦ 안ᄌᆞ리ᅌᅵᆺ고 王이 ᄯᅩ 무로ᄃᆡ 尊者애셔 ᄯᅩ 上座ㅣ 잇ᄂᆞ니ᅌᅵᆺ가 尊者ㅣ 對答호ᄃᆡ ᄯᅩ 上座ㅣ 잇ᄂᆞ니 大王하

時王各辦四實瓮 金銀瑠璃頗梨盛諸香乳及諸香湯 持種種飲食幡幢寶蓋 各有千種 及種種華香伎樂 (일부 미상) 受持八支齋布薩 著白淨衣服 執持香鑪在於殿上 向四方作禮心念口言 如來賢聖弟子在諸方者 憐愍我故受我供養 時王如是語時 三十萬比丘悉來集 彼大衆中十萬是阿羅漢 二十萬是學人 及凡夫比丘 上座之座無人坐 時王問諸比丘 上座云何而無人坐 時彼大衆中有一比丘 名曰 耶舍 是大阿羅漢 具足六通 白王言此座上座之座 餘者豈敢於中而坐. 王復問曰 於尊者所更有上座耶 尊者答曰 更有上坐大王