[수보리 등이 궁자의 비유로 여래의 공덕을 찬탄함 26]世尊하 그ᄢᅴ 長者ㅣ 病ᄒᆞ야 아니오라 주구ᇙᄃᆞᆯ 제 아라 窮子ᄃᆞ려 닐오ᄃᆡ 내 이제 金銀珍寶ㅣ 만히 이셔 倉庫애 ᄀᆞᄃᆞᆨᄒᆞ야 너ᇝ디니 그 中에 하며 져근 거슬 가지거나 주거나 호ᄆᆞᆯ 네 다 알라 내 ᄆᆞᅀᆞ미 이러ᄒᆞ니 이 ᄠᅳ들 體信ᄒᆞ야ᅀᅡ ᄒᆞ리라【般若ᄅᆞᆯ 爲ᄒᆞ야 니ᄅᆞ샤 漸漸 ᅘᅧ 實에 드리샤ᄆᆞᆯ 가ᄌᆞᆯ비시니라 長者ㅣ 病호ᄆᆞᆫ 方等後에 名相ᄋᆞᆯ ᄇᆞ리디 몯ᄒᆞ야≪名은 일후미라≫ 사ᄅᆞ미 法 자ᄇᆞᆫ 病이 하거늘 부텨도 病ᄃᆞᄫᅵ 너기시니라 ᄒᆞ마 주그ᇙ 저긔 寶藏 닐오ᄆᆞᆫ 化緣이 쟝ᄎᆞ ᄆᆞᄎᆞ시릴ᄊᆡ 般若 니ᄅᆞ샤 法華ㅅ 몬져 引導 ᄆᆡᆼᄀᆞᄅᆞ샤ᄆᆞᆯ 가ᄌᆞᆯ비니 寶藏ᄋᆞᆯ ᄀᆞᆺ 니ᄅᆞ고 맛디디 아니호미 ᄀᆞᆮᄒᆞ니라 般若敎 中에 六度萬行이 ᄀᆞᄌᆞᆯᄊᆡ 倉庫애 ᄀᆞᄃᆞᆨᄒᆞ야 너ᇝ듀믈 가ᄌᆞᆯ비니 그러나 圓敎ㅣ 몯ᄃᆞ욀ᄊᆡ 그 中엣 보ᄇᆡ옛 거시 ᄯᅩ 하며 져구미 잇ᄂᆞ니 시혹 가져 제 利ᄒᆞ며 시혹 주어 ᄂᆞᄆᆞᆯ 利ᄒᆞ라 ᄒᆞ시니 聖人ㅅ ᄆᆞᅀᆞᆷ ᄡᅳ샤미 이ᄀᆞᆮᄒᆞ시니 法을 體ᄒᆞ야ᅀᅡ ᄒᆞ리라 이ᄂᆞᆫ 菩薩ᄋᆞᆯ 옮겨 ᄀᆞᄅᆞ치라 ᄒᆞ샤ᄆᆞᆯ 가ᄌᆞᆯ비니라 大般若의 須菩提ᄃᆞ려 니ᄅᆞ샤ᄃᆡ 네 菩薩 爲ᄒᆞ야 般若 니ᄅᆞ라 ᄒᆞ시며 아래 닐오ᄃᆡ 우리 ᄯᅩ 如來ㅅ 智慧ᄅᆞᆯ 因ᄒᆞ야 菩薩ᄃᆞᆯ 爲ᄒᆞ야 여러 불우ᅌᅵ다 호미 곧 옮겨 ᄀᆞᄅᆞ치논 이리라】