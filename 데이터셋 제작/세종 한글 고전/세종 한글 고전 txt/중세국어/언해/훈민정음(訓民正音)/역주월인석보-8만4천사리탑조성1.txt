[8만 4천 사리탑 조성 1]◯ 그제 王이 舍利塔 셰요려 ᄒᆞ야 四兵衆 ᄃᆞ리고 王舍城에 가 阿闍世王 佛塔中엣 舍利ᄅᆞᆯ 내ᅀᆞᆸ고 도로 녯 야ᇰᄌᆞ로 고티고 잇 야ᇰᄌᆞ로 七佛塔 中엣 舍利ᄅᆞᆯ 내ᅀᆞᆸ고 羅摩村 中에 가니【羅摩村이 海龍王 잇ᄂᆞᆫ ᄯᅡ히니 阿育王이 阿闍世王ㅅ 舍利ᄅᆞᆯ 닐굽 塔애 내ᅀᆞᆸ고 ᄯᅩ 예 와 내ᅀᆞᄫᅩ려 커늘 龍王이 나 드르쇼셔 請ᄒᆞ야ᄂᆞᆯ 王이 ᄇᆡ 브려 龍宮에 드니라】 그제 龍王ᄃᆞᆯ히 王ᄋᆞᆯ ᄃᆞ려 龍宮에 드러 니거늘 王이 龍ᄋᆡ게 舍利ᄅᆞᆯ 求ᄒᆞ야 供養ᄒᆞᅀᆞᄫᅡ지라 ᄒᆞ야ᄂᆞᆯ 龍이 ᄂᆞᆫ호아 주어늘 그제 王이 八萬四千 金銀 瑠璃 頗梨篋을 ᄆᆡᇰᄀᆞ라【篋은 箱子ㅣ라】 부텻 舍利 담ᅀᆞᆸ고【ᄒᆞᆫ 篋에 ᄒᆞᆫ 舍利옴 담ᅀᆞᄫᆞ니라】 ᄯᅩ 八萬四千四 寶甁 ᄆᆡᇰᄀᆞ라 이 篋 담ᅀᆞᆸ고 ᄯᅩ 無量百千 幡 幢 傘盖ᄅᆞᆯ ᄆᆡᇰᄀᆞ라 舍利마다 ᄒᆞᆫ 夜叉옴 맛뎌 閻浮提예 ᄀᆞᄃᆞ기 一億 사ᄅᆞᆷ 잇ᄂᆞᆫ ᄯᅡ해 ᄒᆞᆫ 塔곰 셰라 ᄒᆞ야ᄂᆞᆯ 鬼神ᄃᆞᆯ히 各各 舍利 뫼ᅀᆞᆸ고 四方ᄋᆞ로 나 塔 ᄆᆡᇰᄀᆞ더니

時王欲建舍利塔 將四兵眾至王舍城 取阿闍世王 佛塔中舍利 還復修治此塔與先無異 如是取七佛塔中舍利 至羅摩村中 (일부 미상) 時諸龍王 將王入龍宮中 王從龍索舍利供養 龍即分與之 時王作八萬四千金銀瑠璃頗梨篋 盛佛舍利 又作八萬四千四寶瓶 以盛此篋 又作無量百千幡幢傘蓋 使諸鬼神各持舍利供養之 具勅諸鬼神言 於閻浮提 至於海際城邑聚落 滿一億家者爲世尊立塔