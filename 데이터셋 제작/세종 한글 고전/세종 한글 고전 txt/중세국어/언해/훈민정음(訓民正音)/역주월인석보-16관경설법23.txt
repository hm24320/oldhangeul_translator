[16관경 설법 23]上品  下生ᄋᆞᆫ ᄯᅩ 因果ᄅᆞᆯ 信ᄒᆞ며 大乘ᄋᆞᆯ 비웃디 아니ᄒᆞ고 오직 우 업슨 道理ㅅ ᄆᆞᅀᆞᄆᆞᆯ 發ᄒᆞ야 이 功德으로 廻向ᄒᆞ야 極樂國에 나고져 ᄒᆞᇙ 사ᄅᆞᄆᆞᆫ 命終ᄒᆞᇙ 저긔 阿彌陁佛와 觀世音 大勢至 眷屬ᄃᆞᆯ콰로 金蓮華 가지시고 五百 부텨를 지ᅀᅥ 와 마ᄌᆞ샤 五百 化佛이 ᄒᆞᆫᄢᅴ 소ᄂᆞᆯ 심기시고 讚嘆ᄒᆞ야 니ᄅᆞ샤ᄃᆡ 法子아 네 淸淨ᄒᆞ야 우 업슨 道理ㅅ ᄆᆞᅀᆞᄆᆞᆯ 發ᄒᆞᆯᄊᆡ 내 와 너를 맛노라 ᄒᆞ시리니 이 일 보ᇙ 저긔 제 모ᄆᆞᆯ 보ᄃᆡ 金蓮華애 안자 고지 어우러 世尊ㅅ 뒤흘 좃ᄌᆞᄫᅡ 즉자히 七寶 못 가온ᄃᆡ 가 나아 ᄒᆞᆫ 날 ᄒᆞᆫ 바ᄆᆡ 蓮華ㅣ 프거든 닐 웻 內예 부텨를 보ᅀᆞᄫᅩᄃᆡ 한 相好ᄅᆞᆯ 明白히 몰랫다가 세 닐웨 後에ᅀᅡ 다 보ᅀᆞᄫᆞ며 한 소리 다 妙法 너피거든 듣고 十方애 노녀 諸佛 供養ᄒᆞᅀᆞᆸ고 諸佛ㅅ 알ᄑᆡ 甚히 기픈 法을 듣ᄌᆞᄫᅡ 세 小劫 디내오 百法 明門ᄋᆞᆯ 得ᄒᆞ야 歡喜地예 住ᄒᆞ리니 【歡喜地ᄂᆞᆫ 十地옛 처ᅀᅥ미니 法을 깃글씨라】 이 일후미 上品下生이니 이 일후미 上輩生想이니 일후미 第十四觀이라 【上輩ᄂᆞᆫ 웃 무리라】