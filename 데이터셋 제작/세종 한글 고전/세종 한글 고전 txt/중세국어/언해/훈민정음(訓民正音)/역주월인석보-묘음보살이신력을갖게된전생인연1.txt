[묘음보살이 신력을 갖게 된 전생 인연 1]그ᄢᅴ 華德菩薩이 부텨ᄭᅴ ᄉᆞᆯᄫᆞ샤ᄃᆡ 世尊하 이 妙音菩薩이 엇던 善根ᄋᆞᆯ 시므며 엇던 功德을 닷ᄀᆞ시관ᄃᆡ 이 神力이 겨시니ᅌᅵᆺ고 【華德은 곧 妙莊嚴王後身이시니 妙因ᄋᆞᆯ 도ᄫᅡ 펴리라 ᄒᆞ샤 이 무루믈 發ᄒᆞ시니라】 부톄 華德菩薩ᄃᆞ려 니ᄅᆞ샤ᄃᆡ 過去에 부톄 겨샤ᄃᆡ 일후미 雲雷音王 多陀阿伽度 阿羅訶 三藐三佛陀ㅣ러시니 나랏 일후믄 現一切世間이오 劫 일후믄 喜見이러니 【부텻 일후미 雲雷音은 ᄒᆞᆫ 소리 利히 저져 群動ᄋᆞᆯ 여러 알외실 씨라 群動ᄋᆞᆫ 한 움즈기ᄂᆞᆫ 衆生이라 나랏 일후미 現一切世間ᄋᆞᆫ 根身과 器界ᄅᆞᆯ 다 能히 조차 應ᄒᆞ실 씨라 劫 일후믄 우흘 브터 셰ᄂᆞ니 利히 저지며 조차 應호ᄆᆞᆯ 브틀ᄊᆡ 時節ㅅ 한 사ᄅᆞ미 깃거 보ᅀᆞᆸ더니라】 妙音菩薩이 萬 二千 歲ᄅᆞᆯ 十萬 가짓 伎樂ᄋᆞ로 雲雷音王佛ᄭᅴ 供養ᄒᆞᅀᆞᆸ고 八萬 四千 七寶바리ᄅᆞᆯ 받ᄌᆞᄫᆞᆯᄊᆡ 이 因緣 果報로 이제 淨華宿王智佛國에  나 이 神力이 잇ᄂᆞ니라 【풍류는 法音을 펴고 바리ᄂᆞᆫ 應ᄒᆞᄂᆞᆫ 그르시니 푸ᇰ류에 十萬 가짓 伎樂 받ᄌᆞᄫᆞ샤ᄆᆞᆫ 妙法 너비 펴고져 호ᄆᆞᆯ 뵈시고 바리ᄅᆞᆯ 八萬 四千을 받ᄌᆞᄫᆞ샤ᄆᆞᆫ 塵勞애 應ᄒᆞ야 化코져 호ᄆᆞᆯ 뵈시니 그럴ᄊᆡ 이젯 果애 妙音이 조차 應ᄒᆞ시논 神通이 겨시니라】