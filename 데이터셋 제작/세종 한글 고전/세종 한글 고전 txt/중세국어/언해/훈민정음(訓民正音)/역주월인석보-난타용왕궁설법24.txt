[난타용왕궁 설법 24]그저긔 世尊이 無邊莊嚴海雲 威德輪蓋龍王 말 드르시고 讚歎ᄒᆞ야 니ᄅᆞ샤ᄃᆡ 됴타 됴타 너 大龍王아 네 이제 諸佛ㅅ 一切 衆生ᄋᆞᆯ 饒益게 ᄒᆞ야  憐愍ᄒᆞ야 【憐愍은 어엿비 너기실씨라】 安樂긔 ᄒᆞ샴 ᄀᆞᆮᄒᆞ야 如來ㅅ 거긔 神呪 닐오ᄆᆞᆯ 能히 請ᄒᆞᄂᆞ니 너 大龍王아 子細히 드러 이대 思念ᄒᆞ라 내 너 爲ᄒᆞ야 닐오리라 아래 大悲雲生如來ㅅ 거긔 震吼奮迅勇猛幢陀羅尼ᄅᆞᆯ 듣ᄌᆞᄫᅩ니 過去 諸佛이 아래 니ᄅᆞ샤 威神ᄋᆞ로 加護ᄒᆞ시니 【加ᄂᆞᆫ 더을씨니 히믈 니펴 護持ᄒᆞ실씨라】 내 이제 ᄯᅩ 隨順ᄒᆞ야 닐어 【隨順은 조ᄎᆞᆯ씨니 衆生ᄋᆡ ᄠᅳ들 조ᄎᆞ실씨라】 一切 衆生ᄋᆞᆯ 利益ᄒᆞ며 未來世ᄅᆞᆯ 어엿비 너겨 즐거ᄫᅮ믈 주어 ᄀᆞᄆᆞᆫ 저긔 能히 비 오긔 ᄒᆞ며 비 한 저긔 ᄯᅩ 能히 개에 ᄒᆞ며 飢饉 疾疫을 다 能히 업게 ᄒᆞ며 【飢饉은 주으릴씨오 疾疫은 病이라】 龍ᄃᆞᆯᄒᆞᆯ 다 듣게 ᄒᆞ며 諸天이 歡喜踊躍게 ᄒᆞ며 一切 魔ᄅᆞᆯ ᄒᆞ야ᄇᆞ려 衆生ᄋᆞᆯ 便安케 호리라 ᄒᆞ시고 즉자히 呪를 니ᄅᆞ샤ᄃᆡ