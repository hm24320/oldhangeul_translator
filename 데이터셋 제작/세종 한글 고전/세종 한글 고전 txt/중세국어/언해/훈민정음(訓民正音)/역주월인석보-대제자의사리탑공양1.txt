[대제자의 사리탑 공양 1]그제 王이 尊者ᄭᅴ ᄉᆞᆯᄫᅩᄃᆡ 내 ᄠᅳ데 부텻 記ᄒᆞ샨 大弟子ᄃᆞᆯᄒᆞᆯ 보ᅀᆞᄫᅡ 뎌 舍利ᄅᆞᆯ 供養ᄒᆞᅀᆞᆸ고져 ᄒᆞ노니 願ᄒᆞᆫᄃᆞᆫ 뵈쇼셔 그제 尊者ㅣ 닐오ᄃᆡ 됴ᄒᆞ실쎠 大王이 이런 妙心을 發ᄒᆞ샷다 그제 尊者ㅣ 王 ᄃᆞ리고 舍衛國에 가 祇桓精舍애 드러 소ᄂᆞ로 塔 ᄀᆞᄅᆞ쵸ᄃᆡ 이ᄂᆞᆫ 尊者 舍利弗塔이니 王이 供養ᄒᆞ쇼셔 王이 닐오ᄃᆡ 뎨 엇던 功德이 겨시더니ᅌᅵᆺ고 對答호ᄃᆡ 第二 法王이니 졷ᄌᆞᄫᅡ 法輪을 轉ᄒᆞ니ᅌᅵ다 王이 ᄀᆞ자ᇰ 깃거 十萬 兩 珎寶ᄅᆞᆯ 내야 그 塔ᄋᆞᆯ 供養ᄒᆞ니라

時王復白尊者曰 我意願欲得見佛 諸大弟子佛之所記者 欲供養彼舍利 願爲示之 時尊者白王言 善哉善哉 大王能發如是妙心 時尊者 將王至舍衛國 入祇桓精舍以手指塔 此是尊者舍利弗塔 王當供養 王曰彼有何功德 尊者答曰 第二法王隨轉法輪 時王生大歡喜 捨十萬兩珍寶供養其塔