[아난이 미래 작불의 수기를 받음 5]그ᄢᅴ 世尊이 諸菩薩 ᄆᆞᅀᆞᄆᆡ 念을 아ᄅᆞ시고 니ᄅᆞ샤ᄃᆡ 善男子ᄃᆞᆯ하 내 阿難이ᄃᆞᆯ콰로 空王佛ㅅ 거긔 ᄒᆞᆫᄢᅴ 阿耨多羅三藐三菩提心을 發호니 阿難ᄋᆞᆫ 샤ᇰ녜 多聞ᄋᆞᆯ 즐기고 나ᄂᆞᆫ 샤ᇰ녜 精進을 브즈러니 호니 이럴ᄊᆡ 나ᄂᆞᆫ ᄒᆞ마 阿耨多羅三藐三菩提ᄅᆞᆯ 일우고 阿難이ᄂᆞᆫ 내 法을 護持ᄒᆞ며 ᄯᅩ 將來옛 諸佛 法藏을 護持ᄒᆞ야 諸菩薩衆을 敎化ᄒᆞ야 일우리니 제 本願이 이러ᄒᆞᆯᄊᆡ 이 記ᄅᆞᆯ 어드니라【이ᄂᆞᆫ 먼 因ᄋᆞᆯ 니ᄅᆞ시니 부텨와 ᄒᆞᆫᄢᅴ 發心ᄒᆞ야 功이 기프며 願이 너블ᄊᆡ 이 記 得호미 맛다ᇰᄒᆞ니라 먼 因을 혜여 보건댄 功이 ᄒᆞ마 부텻긔 ᄀᆞᆲ건마ᄅᆞᆫ 오직 뎌ᄂᆞᆫ 法藏 護持호ᄆᆞᆯ 願ᄒᆞᆯᄊᆡ 샤ᇰ녜 多聞을 즐기고 부텨는 道 일워 衆生 利호ᄆᆞᆯ 願ᄒᆞ실ᄊᆡ 샤ᇰ녜 브즈러니 精進ᄒᆞ시니 이럴ᄊᆡ 부텨는 ᄒᆞ마 成道ᄒᆞ시고 阿難ᄋᆞᆫ ᄉᆞᆫᄌᆡ 모로매 法 護持ᄒᆞ야 敎化ᄒᆞᆫ 後에ᅀᅡ 成佛ᄒᆞ리니 그 本願이 이러ᄒᆞᆯᄊᆡ언뎌ᇰ 根智의 어딜며 사오나ᄫᅩᄆᆞ로 先後 잇논 디 아니라 俱舍論애 닐오ᄃᆡ 空王佛은 釋迦ㅣ 三僧祇劫 中間애 맛나샨 부톄시니라】