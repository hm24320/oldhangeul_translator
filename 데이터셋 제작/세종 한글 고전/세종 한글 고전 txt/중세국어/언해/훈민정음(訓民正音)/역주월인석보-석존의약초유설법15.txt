[석존의 약초유 설법 15]이 衆生ᄃᆞᆯ히 이 法 듣고 現世예 便安ᄒᆞ며 後에 善ᄒᆞᆫ 고대 나 道로 樂ᄋᆞᆯ 受ᄒᆞ야 ᄯᅩ 法을 드르며 ᄒᆞ마 法 듣고 여러 障礙ᄅᆞᆯ 여희여 諸法中에 희믜 能히 호ᇙ대로 漸漸 道애 들리니 뎌 큰 구루미 一切예 비 와 卉木叢林과 藥草ᄃᆞᆯ히 種性다ᄫᅵ ᄀᆞ초 저저 各各 기러남 得호미 ᄀᆞᆮᄒᆞ니라【지ᅀᅥ 일우신 利益을 ᄇᆞᆯ기시니라 法 듣ᄌᆞᆸ고 便安호ᄆᆞᆫ 衆生ᄋᆞᆫ 塵勞애 ᄃᆞᆷ고 二乘은 空寂에 얽ᄆᆡᅇᅧ 잇다가 이 法 듣ᄌᆞᄫᆞ니ᄂᆞᆫ 어루 塵勞ᄅᆞᆯ 시스며 얽ᄆᆡᅇᅭᄆᆞᆯ 글어 物밧긔 버서나 一生애 노니ᄂᆞ니 이 現世옛 便安호미라 後에 善ᄒᆞᆫ 고대 나ᄆᆞᆫ 法 듣ᄌᆞᄫᆞᆫ 報ㅣ오 道로 樂 受호ᄆᆞᆫ 道 닷곤 果ㅣ니 道로 ᄒᆞ다 ᄒᆞ샤ᄆᆞᆫ 各各 道ᄅᆞᆯ 조차 樂 受호미 ᄀᆞᆮ디 아니ᄒᆞ니 十善을 닷ᄀᆞ면 人 天 樂을 受ᄒᆞ고 四諦 十二因緣을 닷ᄀᆞ면 二乘樂을 受ᄒᆞ고 六度ᄅᆞᆯ 닷ᄀᆞ면 菩薩樂ᄋᆞᆯ 受ᄒᆞ야 各各 제 道로 ᄒᆞᄂᆞ니라 여러 障礙 여희다 ᄒᆞ샤ᄆᆞᆫ 구즌 길흔 業障ᄋᆞᆯ 여희여 人天에 가고 人天은 事障ᄋᆞᆯ 여희여 二乘에 들오 二乘ᄋᆞᆫ 理障ᄋᆞᆯ 여희여 菩薩애 드러 제여곰 ᄌᆡ조ᄅᆞᆯ 일우니 이럴ᄊᆡ 니ᄅᆞ샤ᄃᆡ 諸法中에 히믜 能히 호ᇙ대로 漸漸 道애 드로미 뎌 큰 구루미 一切예 비오미 ᄀᆞᆮ다 ᄒᆞ시니라】