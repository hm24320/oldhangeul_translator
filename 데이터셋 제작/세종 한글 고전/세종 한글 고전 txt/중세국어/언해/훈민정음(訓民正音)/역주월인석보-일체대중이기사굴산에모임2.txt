[일체대중이 기사굴산에 모임 2]○實相妙法을 蓮華애 工巧히 가ᄌᆞᆯ비니 안ᄒᆞ론 一心을 바ᄅᆞ ᄀᆞᄅᆞ치고 밧ᄀᆞ론 萬境에 너비 ᄉᆞᄆᆞᄎᆞ니 곳 퍼 이셔 여름 열며 더러ᄫᅳᆫ ᄃᆡ 이셔 샤ᇰ녜 조호미 蓮의 實相이오 衆生과 부텨왜 本來 이시며 ᄭᅥ디여 變호매 다ᄅᆞ디 아니호ᄆᆞᆫ ᄆᆞᅀᆞᄆᆡ 實相이오 그 야ᇰᄌᆡ 虛假호ᄃᆡ 그 精이 甚히 眞實호미 境의 實相이라 心境엣 萬類ᄅᆞᆯ 다 法이라 ᄒᆞᄂᆞ니 精과 粗왜 ᄒᆞᆫ가지며 ≪粗ᄂᆞᆫ 멀터ᄫᅳᆯ씨라≫凡과 聖괘 根源이 ᄒᆞᆫ가지라 世諦예 다ᄃᆞ라 일마다 眞實ᄒᆞ야 말ᄊᆞᄆᆞ로 뵈디 몯ᄒᆞ며 分別로 아디 몯ᄒᆞᆯᄊᆡ 妙ㅣ라 ᄒᆞ니라 ≪分別은 ᄂᆞᆫ호아 ᄀᆞᆯᄒᆡᆯ씨라≫六趣의 迷惑ᄒᆞ야 ᄭᅥ듀ᄆᆞᆫ 이ᄅᆞᆯ 모ᄅᆞᆯᄊᆡ오 諸佛의 닷가 證ᄒᆞ샤ᄆᆞᆫ 이ᄅᆞᆯ 證ᄒᆞ실ᄊᆡ니ᄀᆞᄅᆞ쵸ᄆᆞᆯ 너피시며 無數 方便이 이ᄅᆞᆯ 爲ᄒᆞ시니 오직 衆生이 ᄠᆡ 므거ᄫᅳ며 根器 오디 몯ᄒᆞᆯᄊᆡ ≪器ᄂᆞᆫ 그르시라 ≫