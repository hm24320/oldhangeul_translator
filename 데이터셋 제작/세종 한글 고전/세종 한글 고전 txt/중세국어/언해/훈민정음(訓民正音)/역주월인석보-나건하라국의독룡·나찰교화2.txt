[나건하라국의 독룡·나찰 교화 2]그저긔 ᄒᆞᆫ 梵志 ᄉᆞᆯᄫᅩᄃᆡ 大王하 迦毗羅國 淨飯王 아ᄃᆞ니미 이제 부톄 ᄃᆞ외샤 號ᄂᆞᆫ 釋迦文이시니 크신 丈六身에 三十二相 八十種好ㅣ ᄀᆞᄌᆞ샤 바래 蓮花ᄅᆞᆯ ᄇᆞᆯᄫᆞ시고 모ᄀᆡ ᄒᆡᆺ 光ᄋᆞᆯ 가지샤 싁싁ᄒᆞ신 相이 眞金山이 ᄀᆞᄐᆞ시니ᅌᅵ다【眞金은 진딧 金이라】 王이 깃거 부텨 나신 ᄯᅡᄒᆞᆯ 向ᄒᆞ야 禮數ᄒᆞᅀᆞᆸ고 닐오ᄃᆡ 내 相法에 이 後 아홉 劫에ᅀᅡ 부톄 겨샤ᄃᆡ 일후미 釋迦文이시다 ᄒᆞ얫더니 #相法은 相 보ᄂᆞᆫ 法이라】 오ᄂᆞᆳ날 부톄 ᄒᆞ마 니러나샤ᄃᆡ 엇뎨 이 나라ᄒᆞᆯ 어여ᄲᅵ 너겨 오디 아니커시뇨 ᄒᆞ더니 虛空애셔 마ᄅᆞᆯ 닐오ᄃᆡ 大王하 疑心 마ᄅᆞ쇼셔 釋迦牟尼 精進ᄋᆞᆯ 勇猛히 ᄒᆞ샤 아홉 劫을 즐어 나시니ᅌᅵ다 王이 이 말 듣고 다시  ᄭᅮ러 合掌ᄒᆞᅀᆞᄫᅡ 讚歎호ᄃᆡ 부텻 ᄆᆞᆯᄀᆞᆫ 智慧 내 ᄆᆞᅀᆞᄆᆞᆯ 아ᄅᆞ시리니 慈悲ᄅᆞᆯ 구피샤 이 나라해 오쇼셔