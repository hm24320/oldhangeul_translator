[법장비구의 48대원 3]여스센 내 成佛ᄒᆞ야 나랏 有情이 天眼이 업서 億那由他 百千 諸佛 나라ᄒᆞᆯ 몯 보면 正覺 일우디 아니호리ᅌᅵ다 닐구벤 내 成佛ᄒᆞ야 나랏 有情이 天耳ᄅᆞᆯ 몯 어더 億那由他 百千 諸佛 說法을 몯 드르면 正覺 일우디 아니호리ᅌᅵ다 여들벤 내 成佛ᄒᆞ야 나랏 有情이 他心智 업서 億那由他 百千 佛國엣 有情의 ᄆᆞᅀᆞᆷ 모ᄅᆞ면 正覺 일우디 아니호리ᅌᅵ다 ≪他心智ᄂᆞᆫ ᄂᆞᄆᆡ ᄆᆞᅀᆞᆷ 아ᄂᆞᆫ 智慧라 ≫ 아호밴 내 成佛ᄒᆞ야 나랏 有情이 神通 몯 어더 ᄒᆞᆫ 念 ᄊᆞᅀᅵ예 億佛 나라ᄒᆞᆯ 몯 디나가면 正覺 일우디 아니호리ᅌᅵ다 열헨 내 成佛ᄒᆞ야 나랏 有情이 죠고맛 내라 뎨라 혼 ᄠᅳᆮ 이시면 正覺 일우디 아니호리ᅌᅵ다