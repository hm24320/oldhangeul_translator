[미륵의 하생 14]彌勒佛이 이ᄀᆞ티 세 번 釋迦牟尼佛을 稱讚ᄒᆞᆫ 後에 說法ᄒᆞ야 닐오ᄃᆡ 너희 衆生이 能히 어려ᄫᅳᆫ 일ᄒᆞ야 뎌 惡世 貪欲 瞋恚 愚癡 迷惑 短命人 中에 能히 持戒ᄅᆞᆯ 닷가 여러 가짓 功德 지ᅀᅳ니 甚히 希有ᄒᆞ다 그제 衆生이 父母 沙門 婆羅門ᄋᆞᆯ 모ᄅᆞ며 道法을 몰라 서르 怒害ᄒᆞ야 刀兵劫이 갓가ᄫᅡ 五欲애 기피 著ᄒᆞ야 嫉妬하며 諂曲ᄒᆞ며 ≪曲ᄋᆞᆫ 고ᄇᆞᆯ 씨라≫ 侫獨ᄒᆞ며 ≪侫ᄋᆞᆫ 工巧히 기릴 씨라≫邪僞ᄒᆞ며 ≪僞ᄂᆞᆫ 거츨 씨라≫ 어엿비 너기논 ᄆᆞᅀᆞᆷ 업서 서르 주겨 고기 머그며 피 ᄲᆞᆯ어늘 너희 能히 그 中에 됴ᄒᆞᆫ 일 修行ᄒᆞ니 이 希有ᄒᆞ니라 됴ᄒᆞ실쎠 釋迦牟尼佛이 大悲心으로 能히 苦惱衆生 中에 誠實ᄒᆞᆫ 말 니ᄅᆞ샤 나ᄅᆞᆯ 當來예 너희ᄅᆞᆯ 度脫ᄒᆞ리라 ᄒᆞ야 뵈시니 이런 스스ᇰ니미 맛나ᅀᆞᄫᅩ미 甚히 어려ᄫᅳ니 기픈 ᄆᆞᅀᆞᄆᆞ로 惡世衆生ᄋᆞᆯ 어엿비 너기샤 救ᄒᆞ야 苦惱애 ᄲᅡᅘᅧ내야 便安케 ᄒᆞ시니 釋迦牟尼佛이 너희ᄃᆞᆯ 爲ᄒᆞ샤 머리로 布施ᄒᆞ시며 耳鼻手足胑體ᄅᆞᆯ 버히샤 ≪胑ᄂᆞᆫ 네 활기라≫ 여러 가짓 苦惱ᄅᆞᆯ 受ᄒᆞ샤 너희ᄅᆞᆯ 利케 ᄒᆞ시니라