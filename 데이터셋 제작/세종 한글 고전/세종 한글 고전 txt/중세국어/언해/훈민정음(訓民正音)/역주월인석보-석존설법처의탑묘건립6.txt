[석존 설법처의 탑묘 건립 6]그제 尊者ㅣ 소ᄂᆞ로 龍宮을 ᄀᆞᄅᆞ치며 닐오ᄃᆡ 迦梨龍王아 네 부텨를 보ᅀᆞᄫᆞ니 이제 모ᄆᆞᆯ 現ᄒᆞ라 그제 龍王이 즉재 나 尊者ㅅ 알ᄑᆡ 住ᄒᆞ야 合掌ᄒᆞ야 닐오ᄃᆡ 므슴 敎勑ᄒᆞ시ᇙ고 尊者ㅣ 王ᄭᅴ 닐오ᄃᆡ 이 龍王이 부텨 보ᅀᆞᄫᅡ 讚歎ᄒᆞᅀᆞᄫᆞ니ᅌᅵ다 王이 合掌ᄒᆞ야 龍 向ᄒᆞ야 偈ᄅᆞᆯ 닐오ᄃᆡ 네 金剛身ᄋᆞᆯ 보ᅀᆞᄫᆞ니 날 爲ᄒᆞ야 十力 功德으로 道場애 가시ᇙ 저글 니르라 龍王이 偈로 對答호ᄃᆡ 내 이제 ᄉᆞᆯᄫᅩ리니 ᄯᅡ ᄇᆞᆯᄫᆞ시ᇙ 제 大地 六種ᄋᆞ로 뮈오 光明이 ᄒᆡ예셔 倍ᄒᆞ샤 三千界ᄅᆞᆯ 차 비취샤 菩提樹에 가시더ᅌᅵ다

時尊者以手指龍宮 語曰 迦梨龍王 汝以見佛 今當現身 時龍王尋聲即出 住在尊前 合掌白言 何所敎勅 時 尊者語王曰 此龍王見佛 讚歎如來 時王合掌 向龍 而說偈曰 汝見金剛身 (我師無疇匹 面如淨滿月) 爲我說彼德 十力之功德 往詣道場時 時 龍王以偈答曰 我今當演說 足踐於地時 大地六種動 光耀倍於日 遍照三千界 而趣菩提樹