[보은경 설법 7]뎌 나랏 無量 億千 菩薩이 앏뒤헤 圍遶ᄒᆞᅀᆞᄫᅡ ᄒᆞᆫ 面에 믈러 住ᄒᆞ야 겨샤 合掌ᄒᆞ야 如來ᄭᅴ 向ᄒᆞᅀᆞᄫᅡ ᄒᆞᆫ 목소리로 ᄉᆞᆯᄫᆞ샤ᄃᆡ 世尊하 엇던 因緣ᄋᆞ로 이 光明이 이셔 靑黃赤白이 빗나 가ᄌᆞᆯ비디 몯ᄒᆞ리로소니 西方ᄋᆞ로셔 와 이 大衆을 비취니 이 光明 맛나니 ᄆᆞᅀᆞ미 便安ᄒᆞ니ᅌᅵᆺ고 願ᄒᆞᆫᄃᆞᆫ 世尊이 우리 疑心을 그츠쇼셔 부톄 니ᄅᆞ샤ᄃᆡ 善男子ᄃᆞᆯ하 仔細히 드러 이대 ᄉᆞ라ᇰᄒᆞ라 내 너 爲ᄒᆞ야 ᄀᆞᆯᄒᆞ야 닐오리라 西方ᄋᆞ로 이ᅌᅦ셔 버ᅌᅳ로미 無量 百千 諸佛 世界예 世界 이쇼ᄃᆡ 일후미 娑婆ㅣ니 그ᅌᅦ 부톄 겨샤ᄃᆡ 일후미 釋迦牟尼如來 應供 正遍知 明行足 善逝 世間解 無上士 調御丈夫 天人師 佛世尊이시니 오ᄂᆞᆯ 大衆 爲ᄒᆞ야 大方便大(佛)報恩經을 닐오려 ᄒᆞ시니【報恩은 恩惠 가ᄑᆞᆯ 씨라】一切 衆生ᄋᆞᆯ 饒益게 코져 ᄒᆞ시논 젼ᄎᆡ며 一切 衆生ᄋᆡ 邪曲ᄒᆞᆫ 疑心 毒사ᄅᆞᆯ ᄲᅡᅘᅧ고져 ᄒᆞ시논 젼ᄎᆡ며 처ᅀᅥᆷ 發意ᄒᆞᆫ 菩薩ᄋᆞᆯ 菩提예 구더 므르디 아니케 코져 ᄒᆞ시논 젼ᄎᆡ며 一切 聲聞 辟支佛이 一乘道애 究竟케 ᄒᆞ시논 젼ᄎᆡ며 大菩薩ᄃᆞᆯ히 菩提ᄅᆞᆯ ᄲᆞᆯ리 일워 佛恩을 갑게 ᄒᆞ시논 젼ᄎᆡ며 一切 衆生이 重ᄒᆞᆫ 恩惠ᄅᆞᆯ 念케 코져 ᄒᆞ시논 젼ᄎᆡ며 衆生이 受苦 바ᄅᆞ래 건나게 코져 ᄒᆞ시논 젼ᄎᆡ며 衆生이 父母ᄅᆞᆯ 孝養케 코져 ᄒᆞ시논 젼ᄎᆡ니 이 因緣ᄋᆞ로 이 光明을 펴시니라