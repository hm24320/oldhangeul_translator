論曰, 大抵試驗蠱毒之法, 令病人唾水中, 沈者是, 浮者非. 或含一大豆, 其豆脹, 皮脫者蠱也. 豆不脹, 皮不脫者又非也.

得效方. 治蠱毒從酒食中着者.蚕退紙不拘多少, 麻油紙燃, 燒存性爲末. 新水調一錢, 頻服. 諸中毒, 面靑脉絶, 昏迷如酔, 口禁吐血, 服之, 蘇.

梅師方. 蠱毒下血如雞肝, 晝夜不絶, 臟腑破壞, 待死.蘘荷葉, 蜜安病人席下, 亦自說之. 勿令病人知覺, 令病者, 自呼蠱主姓名.

葛氏方. 中蠱毒, 吐血, 或下血, 皆如爛肝.茜草根, 蘘荷根[各三兩].右搗, 以水四升, 煮取二升, 去滓, 適寒溫, 頓服, 卽愈.

經驗秘方. 汴梁省完顔郞中, 蠱氣數年不愈, 此藥得效. 馬知州, 因省差親見.大戟五錢, 生用爲極細末, 每服三錢. 用無脂膜, 淨豬肉四兩, 於炙床上, 燒熟. 用水一大鍾, 將藥三錢, 煎八分, 溫服. 後將熟猪肉, 任意喫餘藥二錢. 如病去十分, 不須用藥, 若有不盡, 將此藥二錢, 用溫米湯作丸, 每服一十丸, 米湯送下. 盡此藥, 則止. 大忌百日內食塩醬肉麪. 若犯之, 必不可救. 婦人有此證者, 加當歸一錢半, 同用. 此方治十等蠱氣, 不得不傳與人, 有陰德.

又治. 十種蠱氣.苦丁香爲細末, 熟棗肉爲丸, 如桐子大. 每服三十丸, 棗湯送下, 空心服之. 三服卽愈.

直指. 治蠱毒, 亦治桃生毒.升麻細剉一兩, 作一服, 水煎常服.

又方. 明礬生末, 夾好茶水調服. 解百毒.

本草云, 治蠱毒.薺苨根服之, 卽愈.

必效方. 主蠱毒神驗.胡荽根絞取汁半升, 和酒服之, 立下.

聖濟. 草蠱毒入人咽刺痛.馬兜零苗細末, 溫水服一錢, 自消.

肘後. 治蠱毒.苦瓠一枚, 水二升, 煮取一升, 服, 立吐, 卽愈.

又方. 米醋一升, 煮令消, 服, 神效.

廣南衛生. 治蠱毒.破鼓皮燒存性細末. 新水調服二錢, 中毒者雖昏眊, 口中言蠱毒主姓名.

鄕藥濟生集成方卷之四.