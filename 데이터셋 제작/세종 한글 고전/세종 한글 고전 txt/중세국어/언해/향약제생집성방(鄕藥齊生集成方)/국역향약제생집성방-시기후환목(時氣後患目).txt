論曰, 忽目赤腫痛, 或生翳膜者, 肝心肺餘熱, 上攻於目故也.

聖濟. 治時氣後起早勞發, 風眼赤痛.人參, 地骨皮, 羚羊角[鎊], 防風[去叉], 赤茯苓[各三分], 升麻, 玄參, 黃芩[各半兩], 決明子[微炒, 一兩].右爲麁末. 每服五錢, 水一鍾半, 煎一鍾, 去滓, 食後臨臥, 各一服.

又治. 時氣病後風毒眼熱痛.大黃[剉炒, 二兩], 枳殼[去穰, 麩炒], 黃芩, 菊花, 梔子仁[各一兩].右麁末. 每服五錢, 水一鍾半, 煎一鍾, 去滓, 食後, 溫服. 得利卽止.

又治. 時氣後眼忽失明, 但瞳人不損者.蔓菁子六升, 以布袋盛, 急水中洗. 甑中先鋪茅, 上安布, 布上着蔓菁子, 蒸令勻透. 卽取釜中湯, 淋, 暴乾. 如此三度, 擣爲細散. 每食後, 煎湯調三錢, 溫服. 臨臥, 再服.

直指. 立消膏. 治浮翳粟翳霧膜遮睛.雪白塩淨器中, 生硏少許. 以大燈草蘸塩, 輕手指定浮翳, 就點. 凡三次, 不疼痛. 勿驚恐. 屢效.

千金. 治病後目赤痛有翳.靑布掩目上, 以冷水漬靑布, 數易之.

又治. 目翳.烏賊骨細硏, 和蜜, 點之.

本朝經驗. 治時行眼疾, 夜目不見, 通用.靑魚蒸, 乘熱, 熏之. 蒸肉食之, 良.

又治. 眼疾後有白點.鷰屎以水洗之, 取滓, 細硏, 着白點上, 卽改.

又方. 桑根白皮爲細索, 以火燒, 一端滅火, 以其灰着白點上, 卽改.

又方. 眼暗, 桑灰汁洗之, 卽明.

肘後方. 治眼生赤白翳.雄雀屎細直者細硏, 童子乳汁和硏. 點內眥, 則翳自消.