論曰, 目有五輪, 內應五藏, 而骨之精爲瞳人, 筋之精爲黑睛. 若肝腎熱實, 或上膈壅滯, 風邪毒氣, 上攻於目, 皆令目睛疼痛也.

直指. 治肝腎風虛, 瞳人帶靑. 潤澤臟腑, 洗垢開光, 能驅風明目.眞杏仁水浸五枚, 去皮尖. 五更初就床端坐, 勿言勿唾. 息慮澄神, 嚼杏仁一粒, 勿嚥. 逐一細嚼, 至五粒, 候津液滿口, 分爲三嚥. 直入肝腎, 惟在久而成功.

和劑. 駐景圓. 治肝腎俱虛, 眼常昏暗, 多見黑花, 或生障翳, 視物不明, 迎風有淚. 久服, 補肝腎, 增目力.兎絲子[酒浸, 別硏爲末, 五兩], 熟地黃, 車前子[各三兩].右細末, 煉蜜爲丸, 如桐子. 每服三十丸, 溫酒, 空心, 食前, 日二服.

簡易. 加減駐景圓. 治肝腎氣虛, 兩目昏暗, 視物不明.車前子[炒, 二兩], 熟地黃[洗], 當歸[去尾, 各五兩], 楮實[無翳膜, 則勿用], 川椒[炒, 出火毒, 各一兩], 五味子, 枸杞子[各二兩], 兎絲子[酒製, 半斤].右爲末, 蜜糊圓, 如桐子. 每服三十圓, 食前, 溫酒塩湯任下.

和劑. 明眼地黃圓. 治男子婦人, 肝虛積熱, 上攻眼目, 翳膜遮睛, 羞澁多淚. 此藥多治肝腎兩經俱虛, 風邪所乘, 幷治暴赤熱眼.牛膝[去蘆, 酒浸, 三兩], 石斛[去苗], 枳殼[去白, 麩炒], 杏仁[去皮尖, 炒, 去油, 硏細], 防風[去蘆, 各四兩], 生地黃, 熟乾地黃[洗焙, 各一斤].右爲末, 煉蜜圓, 如桐子大. 每服三十圓, 食前, 塩湯溫酒任下.