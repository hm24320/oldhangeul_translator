論曰, 肝之血氣和調, 則上助於目力, 而能瞻視. 若肝藏有熱, 血脉壅燥, 則津液不能榮潤, 故目中乾痛, 而磣澁也. 聖惠方論, 悲哀內動, 液道開而泣下. 其液枯燥, 則致目澁痛者, 亦一證也.

聖濟. 治風目痛赤磣澁.玄參[二兩], 升麻[一兩], 防風[去叉, 一兩], 羖羊角[鎊, 一兩半], 秦艽[去苗土, 一兩半], 紫莞[去苗土, 一兩半], 赤芍藥[一兩半], 茯神[去木, 二兩].右爲麁末. 每服五錢, 水二鍾, 煎一鍾, 去滓, 食後臨臥, 溫服.