論曰, 凡人血氣强盛, 骨髓堅固, 齒雖脫落, 而必復生. 若血氣衰微, 骨髓虛弱, 則齒不能更生也.

聖濟. 治大人小兒牙齒不生.雄雞屎[十四顆], 雌雞屎[十四顆].右焙乾, 同硏如粉, 入麝香少許. 先以針挑破損齒根下, 血出, 將散付之. 年高者, 不過二十日生, 年少者, 十日. 不拘傷損及自墮落者, 皆生.

又治. 牙齒不生, 及齒風, 宣露.升麻, 白附子[各一兩, 炮裂].右爲末, 再入乳鉢, 硏藥末, 極細. 取八月生地黃四斤, 洗去土, 絞汁二大鍾, 卽下別硏藥, 攪令勻, 於甆器中盛. 每用以柳枝綿褁, 一頭點藥, 炙令熱, 烙齒根下縫中. 更塗膏少許, 卽驗.

又治. 牙齒不生, 及齒風, 連面疼痛.細辛[一兩], 白芷, 芎藭, 露蜂房[各一分].右爲細末, 以水一椀, 煎十餘沸, 去滓. 熱含冷吐.