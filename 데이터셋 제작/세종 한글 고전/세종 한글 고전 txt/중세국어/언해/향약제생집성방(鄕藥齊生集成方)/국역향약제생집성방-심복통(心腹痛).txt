濟生續方論曰, 心痛之病有眞心痛有厥心痛. 心乃五藏六府之主, 法不受病, 其痛甚, 手足靑而冷者, 名曰眞心痛. 此神去氣竭, 朝發夕死, 夕發朝死. 或六淫七情之所傷, 五藏之氣衝逆, 其痛乍間乍甚, 成疹而不死者, 名曰厥心痛. 此皆邪氣乘於心支別絡也. 大抵痛爲實, 實宜下, 寒宜溫. 溫利之.

經驗良方. 治卒中心腹滿痛, 短氣, 欲死.塩如彈子大, 布褁, 燒令赤, 安置鍾內, 用酒化服, 得利則止. 其效甚速. 不飮酒者, 熱湯下, 然不如酒.

梅師方. 治心腹脹堅, 痛悶不安, 未吐下, 欲死.塩五合, 水一升煎, 令消, 頓服. 自吐下, 食出卽定. 不吐, 更服.

又方. 塩一大匙, 溫水一盞, 急和飮.

本朝經驗. 治卒心腹疼痛. 兼治一切肉毒.白附子細末, 酒糊爲丸, 如桐子大. 每服二十丸, 或二十五丸, 溫酒塩湯任下. 肉毒, 溫酒下, 神驗.

經驗良方. 治急心痛. 兼治絞腸沙腹痛, 嘔吐泄瀉, 及霍乱, 中暑煩渴, 不省人事.馬糞硏, 同蜜擂, 濾過, 新汲水化下. 隨手卽愈.

聖濟. 治心腹卒痛, 厚朴湯方.厚朴[去麁皮, 生姜汁炙, 弍兩], 吳茱萸[水浸, 壹分, 炒乾, 壹兩半].右麁末. 每服三錢, 水二鍾, 煎一鍾, 去滓, 溫服, 日三.

本朝經驗. 治卒心腹疼痛, 積聚, 大小便不通, 及肉毒. 下惡血瘀血, 癖恠, 腹內雷鳴, 蠱毒, 十二水, 腹內吐逆, 頸腋癰腫, 頭痛發汗, 並皆治之.大戟爲末, 醋糊爲丸, 如菉豆大. 每服三五丸, 或七丸, 溫水下, 量人加減服之. 粟米飯作丸, 亦可. 孕婦不可服.

肘後. 桃白皮一握, 煮汁, 空心服.

又方. 生油半合, 溫服, 差.

又方. 東引桃枝一把切, 以酒一升, 煎半升, 頓服, 效.

又方. 苦參三兩, 苦酒一升半, 煮取半升, 分再服. 水煮, 亦可.

食療方. 若患冷氣.取熟艾, 麪褁, 作餛飩, 可大如彈子許, 服. 或熟艾酒和, 服彈子許大, 亦同.

本朝經驗. 菖蒲丸. 治脾胃宿冷, 不進飮食, 嘔逆, 心腹刺痛.菖蒲細末, 糊爲丸, 如桐子大. 每服三十丸, 空心, 溫酒塩湯任下.

救急方.乾漆[半兩, 燒令烟盡], 鶴虱[壹兩].右細末, 煉蜜和丸, 如桐子大. 每服十五丸, 䖝自下.

又方. 治心腹痛.鶴虱根一兩, 細末, 煉蜜和丸, 如桐子大. 每服四十丸, 加至五十丸, 蜜湯下空心. 忌酒肉.

經驗良方. 治絞腸沙痛不可忍. 或展轉在地, 或起或仆, 其腸絞縮在腹. 此是中毒之深, 須臾能令人死. 古方, 名乾霍乱.塩一兩, 熱湯調, 灌入口中, 塩氣一到腹, 其痛卽定.

得效方. 塩湯吐法, 治心腹絞痛. 冷汗出, 脹悶欲絶, 俗謂絞腸沙, 一名乾霍乱. 此亦由山嵐瘴氣, 或因飢飽失時, 陰陽暴乱而致. 急用此法, 救人不一.塩一匕許, 以熱湯數椀調下, 令患人盡服. 連致數椀, 不得住手, 方可却以雞羽, 掃咽{口+候}間. 卽時吐所喫塩. 盡出, 其病卽愈.

又方. 艾湯. 試沙證, 江南舊無, 今所在有之. 原其證, 古方不載. 所感, 如傷寒, 頭痛嘔惡, 渾身壯熱, 手足指末微厥, 或腹痛悶乱, 須臾能殺人. 先濃煎艾湯, 試之, 如吐, 卽是.右用五月蚕退紙, 碎剪, 安椀中, 以碟盖之. 以百沸湯泡艾椀許. 仍以別紙封褁縫. 良久, 乘熱飮之. 就臥, 以厚被盖之. 汗出, 愈.

又. 近時多看頭額上, 及胸前兩邊有小紅點. 在於皮膚者, 却用紙撚成條, 或大燈草, 微蘸香油於香油燈上, 點燒於紅點上. 焌爆者, 是又名水傷寒. 却用樟木, 煎湯服, 或葱豉湯, 汗出愈. 如腹痛不止, 又用針於兩手十指近甲. 梢針出血, 卽愈.

又法. 治沙證. 但用苧麻蘸水於頸項兩肘臂兩膝腕等處, 戞掠見得血, 凝皮膚中紅點如粟粒狀, 然後盖覆衣被. 喫少粥湯, 或葱豉湯, 或淸油生葱茶, 得汗, 卽愈. 此皆使皮膚腠理開發鬆利, 誠不藥之良法也.

又法. 兩足墜痛, 亦名水沙[可於兩脚曲腕內兩筋兩骨間, 刺出血愈. 名委中穴].