論曰, 其狀齗腫, 或膿出而臭, 久則侵蝕. 齒齗宣露, 一名風齲.

聖濟. 治牙齒風齲疼痛, 解骨䐬毒氣.牛膝一兩, 燒爲灰爲末, 以少許着齒間, 含之.

又方. 郁李根一握切, 水一鍾半, 煎一鍾, 去滓. 熱含之, 吐出黑頭䖝. 出卽差.

山居四要. 治風蛀牙疼.白芷細辛, 煎湯漱之.

又方. 溫米醋漱, 出䖝, 自愈.

瑞竹堂經驗. 治牙痛.天屳子不以多少, 燒烟. 竹筒扺牙, 引烟熏之, 其䖝卽死, 永不再發. 葱子亦得.

得效. 治口齒蝕生瘡.承漿一穴, 在頤前脣下宛宛中, 可灸三壯.

本朝經驗. 治䖝牙痛.眞木中火巢, 如榛子大, 以針刺, 行火, 著痛處, 立愈.

千金. 治頭面風, 口齒疼痛, 不可忍.生地黃一節, 蒜一瓣, 熟擣, 綿褁著痛上, 咬之, 汁出, 吐之. 日日爲之, 差止.

和劑. 如神散. 風牙炷牙, 攻疰疼痛, 日夜不止, 睡臥不安, 或牙齗動搖, 連頰浮腫, 不拘久近, 並皆治之.川椒[去目及閉口者, 微炒出汗], 露蜂房[微炙, 等分].右細末, 每用一錢, 水一鍾, 入塩少許, 同煎, 至八分. 乘熱漱之, 冷則吐出, 一服, 立效.

聖濟. 治牙齒風齲疼痛.松脂[二兩], 皂莢[炙去皮子, 一挺], 塩[一分].右爲麁末. 每用五錢, 水二鍾, 煎五七沸, 去滓, 熱漱冷吐.

經驗秘方. 常齒藥, 牢牙, 去風冷, 蚛蝺宣露. 不問老少, 用之, 效.槐枝, 柳枝[各長四寸一握, 切碎], 皂角[不蚛者, 七莖], 塩[四十一文重].右入甆甁內, 黃泥固濟, 煻火燒一夜. 候冷, 取出, 硏細, 用如常法. 有石佛菴主年七十餘云, 祖上多患齒脫落, 得此方, 效. 數世用之, 齒白齊密.