聖濟論曰, 血痢者, 邪熱客於血脉之中, 腸胃虛弱. 血隨熱行, 流滲腸間, 因便血下, 故名血痢.

膿血痢, 則血入腸中, 又與津液相搏, 熱積蘊結, 血化爲膿. 膿血相雜, 故成膿血痢. 脉微小沈細遲虛者生, 實急數大身熱者死.

百一選方. 治赤痢.地楡一斤, 水三斗, 煮至三升, 服食前. 日連進卽愈.

食醫心鑑. 治血痢, 日夜百餘行.葛根粉[三分], 蜜[一兩].右以新汲水四合攪調, 空心服之.

衍義本草. 崔氏治血痢十年方.石灰三升, 熬令黃, 以水一斗, 攪令淸澄, 一服一升, 日三服.

聖濟. 治血痢及婦人産後血痢, 葵子散.冬葵子不以多少爲末. 每服二錢, 水一鍾半, 入臘茶末二錢, 煎一鍾, 服三兩度.

又方. 治熱痢, 蒲根湯.蒲根[剉, 二兩], 粟米[淘, 二合].右以水三鍾, 煎一鍾半, 去滓, 分溫二服, 空心. 日午再服.

又治. 血痢腹痛, 芍藥湯.赤芍藥, 黃蘗[去麁皮, 灸], 地楡[各一兩].右麁末. 每服五錢, 以漿水二鍾, 煎一鍾, 去滓, 不拘時, 溫服.

又治. 赤痢不止, 枳殼散.殼枳, 胡桃[各七枚], 皂莢[不蚛者, 一挺].右取新瓦上, 以草火燒, 令烟盡, 取硏極細, 分爲八服. 每臨臥及二更五更時, 各一服, 荊芥茶調下.

御醫撮要. 艾葉散. 治久血痢小腹結痛, 不可忍.艾葉[微炒], 赤芍藥[各一兩], 地楡[半兩], 當歸[一兩], 黃芩[一兩].右㕮咀. 每服三錢, 水一鍾半, 煎一鍾, 去滓, 溫服, 不計時.

又, □□藥散. 理赤痢腹痛不可忍.赤芍藥, 黃蘗[塗蜜灸黃, 各二兩].右爲末. 每服三錢, 淡漿水一鍾半, 煎一鍾, 去滓, 稍熱服, 不計時.

直指. 艾薑圓. 治濕冷, 下痢膿血腹痛. 兼治婦人下血.乾艾葉[四兩, 炒存性], 白薑[一兩, 炮].右爲末, 醋煮, 麵糊圓, 如桐子大. 每七十圓, 食前, 溫米湯下.

本朝經驗. 蘗蒜圓. 治赤痢.蘗皮不以多少, 細末, 蒜糊爲圓, 如桐子大. 每服二十圓, 米飮下, 不計時. 一方, 只用蘗皮末. 早朝空心, 濃煮臘茶, 候冷, 調下一□, 效.

經驗良方. 椿皮圓. 治下痢淸血, 腹中刺痛.臭椿根白皮不以多少, 曬乾, 細末, 醋糊爲丸, 如桐子大. 每服………

厚朴[薑製, 二兩], 乾薑[炮, 二兩].右麁末. 每服水一鍾半, 煎一鍾, 去滓, 溫服食前.

世傳神效名方. 治痢.紫菀, 桔梗, 赤芍藥, 白朮[各等分].右細末. 每服三五錢, 細切羊肝拌之, 作麵角兒, 燒服之. 後用白湯送下, 食前.[羊則山羊也.]