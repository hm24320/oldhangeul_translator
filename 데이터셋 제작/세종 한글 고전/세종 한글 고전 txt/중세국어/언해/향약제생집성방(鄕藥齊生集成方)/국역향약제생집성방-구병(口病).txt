論曰, 凡患口及齒病, 禁油麪酒醬酸酢醎膩乾棗. 差後, 須愼之. 若不久愼, 尋手再發, 發卽難差. 薔薇根角蒿, 爲口瘡之神藥, 人不知之.

千金. 治口中瘡久不差, 入胷中並生瘡, 三年以上不差.薔薇根濃煎汁, 含之. 又稍稍咽之. 日三夜一. 冬用根, 夏用莖葉.

得效. 靑黛散. 治口瘡, 臭氣瘀爛, 不差者.黃蘗半兩, 靑黛一錢爲末, 臨臥安舌下.

又方. 芎藭膏. 治口氣熱臭.香白芷, 川芎[各等分].右細末, 煉蜜圓, 如雞頭實大. 食後臨臥, 噙化一圓.

又方. 遠智散. 治口瘡, 立效.五倍子, 遠志[去心, 各半兩].右細末, 摻少許於舌上, 吐出而瘡已效.

和劑. 赴筵散. 治毒熱上攻, 口中生瘡.黃蘗[蜜炙], 細辛[各等分].右細末. 每用少許, 摻於舌上, 有涎吐出, 以愈爲度.

得效. 赴筵散. 治口瘡.黃蘗[蜜塗炙紫色], 滑石[硏, 各半兩], 五倍子[小嫰者, 一兩].右細末, 和勻. 每用半錢, 乾摻瘡上, 良久, 可飮食. 奇效. 又生薑自然汁漱口, 數涎出而效.

又治. 口臭口乾口舌瘡.香附子炒去毛, 細末, 早晩以少許, 揩牙上.