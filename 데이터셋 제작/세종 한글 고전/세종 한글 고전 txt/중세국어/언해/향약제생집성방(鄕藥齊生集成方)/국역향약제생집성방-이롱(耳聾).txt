論曰, 耳聾之證有二. 有腎虛精脫而聾者, 腎氣通於耳也. 有經脉氣厥而聾者, 經脉絡於耳也. 腎虛而聾者, 其候面色黑, 氣厥搏入於耳而聾者, 其候耳中煇煇焞焞, 或耳中氣滿, 是也. 煇煇焞焞過在手少陽, 耳中氣滿過在手大陽. 以至五絡, 皆會於耳中, 各有證候, 審而治之.

聖濟. 治耳聾.大豆[揀, 一升], 雞屎白[擣炒, 半升].右先炒大豆, 聲絶, 入雞屎白, 取酒五升, 沃之. 良久, 去滓, 分溫三服. 厚衣盖, 取汗.

又治. 耳聾.鐵[五兩], 酒[一升].右燒鐵, 令赤, 投酒中, 去鐵飮之. 仍以磁石塞耳中.

又治. 耳聾塞耳.食塩, 杏仁[去皮尖双仁, 炒, 各一分].右爛擣, 以純烏羊屎新濕者, 和丸, 如棗核大, 塞耳中, 勿令風入. 乾卽易之. 至七日二七日, 耳中有聲, 漸入. 卽以葦管長二寸, 內耳中, 四畔以麪封之, 勿令氣出. 以薄麪餠子褁筒頭上, 以艾炷灸三壯. 耳內卽有乾黑膿出, 須挑. 却還依前法, 一日兩度以後, 常用亂髮塞之.

又治. 耳聾塞耳.黃瓜根削, 如棗核, 塞耳. 數日乾耵聹膿血自出, 盡卽差.

又治. 耳聾塞耳.桃仁湯浸, 去皮尖雙仁, 炒一分, 擣羅, 撚如棗核. 以赤楮皮褁, 塞耳中.

又治. 耳聾滴耳.杏仁七粒湯浸, 去皮尖雙仁, 炒, 分三停. 各以綿褁, 每褁著塩一顆, 如小豆許, 以器盛於飯甑上, 蒸之. 飯熟, 出取一褁, 令患人側臥, 捻汁入耳中. 久又以一褁捻耳中, 取差爲度.

又治. 耳聾滴耳.生油一合, 滴入耳中, 日三五次, 候其塞出, 卽差.

又治. 耳聾灌耳.益母草一握洗硏, 取汁. 少灌耳中, 差.

又治. 耳聾灌耳.釅醋二合溫灌耳中, 以綿塞定, 半日許, 必有物出, 卽差.

又治. 耳聾.蠟紙一丈剪爲四片. 每一片於筯上緊捲, 抽却筯, 以蠟紙卷子, 安耳中. 燃之, 待火欲至耳, 急除去, 當有惡物出, 在殘紙上. 日一角, 又角了, 以蠟塞定.

又治. 耳聾.鐵鐶口內含之, 隨聾耳左右, 以磁石一塊枕之. 旬餘, 氣通卽止.

又方. 以綿褁鐵沙, 內耳中, 口含磁石.

又治. 卒耳聾.取括樓根, 削可耳孔大, 以臘月猪脂, 煎三五沸, 塞耳中. 七日一換, 良.

又治. 風聾.獨活去蘆頭一兩, 擣羅爲散. 每服二錢, 以水酒各半鍾, 煎七分, 去滓, 空心服, 以差爲度. 時用水浸椒煮令熱, 以布褁, 熨之.

又治. 勞聾滴耳.童子小便少許, 灌入耳中.

又治. 耳聾不問久近.濕土瓜根截長半寸, 塞耳中, 向上, 以艾炷灸七壯. 每日以差爲度.

瑞竹堂經驗方. 治耳聾.用蒼朮一塊長七分, 將頭削尖平, 揷於耳內, 於平頭, 安筯頭大艾炷, 灸之. 聾輕者, 灸七壯, 重者, 十四壯. 再覺耳內有熱者, 效.

外臺秘要. 治耳聾.菖蒲爲末, 葱汁爲丸, 如皂角子大, 綿褁置耳中.

又治. 耳聾塞耳.葶藶[塩炒], 杏仁[湯浸, 去皮尖双仁, 炒硏, 各一兩].右擣硏極爛, 入猪膏中, 以銀器盛. 熳火煎成膏, 傾入瓷合中. 以綿褁棗核大, 塞耳中.

經驗良方. 治耳聾.萞麻子[五十粒, 去皮], 棗子[十四介].右擣丸, 如棗子大, 更入小兒乳汁, 就和. 每用一丸, 綿褁, 納耳中, 覺熱爲度, 一日一換.

得效. 治耳久聵.九節菖蒲萞麻子同爲末, 成膏, 綿包塞之.

又方. 立效散. 治聤耳底耳, 有膿不止.陳皮[燈上燒黑一錢爲末], 麝香[少許, 別硏].右和勻. 每用少許, 以綿蘸耳內膿淨後, 却上藥.

經驗良方. 治耳內痛, 及出血或聾.生葱杏仁杵爛, 綿子褁, 熏.

又方. 黃馬散. 治耳內惡瘡, 及頭瘡, 口邊肥瘡, 蝸瘡.黃蘗[半兩], 馬齒莧[乾者, 一兩].右爲細末. 每用小豆許, 綿褁, 納入耳中, 耳外付之.

經驗良方.九節石菖蒲[淨洗, 去鬚, 日乾, 切作小塊子], 生蒼朮[先去灰土, 各十兩].右用水於瓦罐子中合, 浸一七日, 取出. 去蒼朮, 不用, 却用菖蒲淨漂曬乾. 於糯米甑上蒸熟, 曬乾爲末. 用糯米飮食後, 臨臥服. 或無事時, 含嚥口中, 神驗.

聖濟. 治耳聾有膿水不止.麻子一合, 嚥脂一分, 共硏爲細末, 滿耳塞藥. 以綿輕搵三兩上, 愈.

又方. 地骨皮半兩, 五倍子一分, 擣爲細末, 每用少許, 摻入耳中.

得效. 治耳鳴.草烏頭燒帶, 生石菖蒲等分爲末, 綿褁, 塞耳. 日三易.

肘後. 卒得風, 覺耳中恍惚者.塩五升, 盛甑內, 蒸使熱, 以耳枕之. 冷復易.

仁齋直指. 治耳痛.白塩炒熱, 重帛包, 熨.

百一選方. 治耳痛.杏仁炒焦黑, 硏成膏, 以綿褁, 塞耳中, 日三易, 三日卽愈.

山居四要. 治耳濕.陳皮燒灰, 吹入, 妙.

經驗良方. 治耳出膿.香附子去毛爲末, 乾摻, 或以綿杖點摻之, 立效.

又治. 耳聾.芥子熟擣, 和男哺乳, 綿褁, 塞耳.

又治. 百䖝入耳.好酒少許, 灌耳中.

又方. 閉氣, 令人以筆管, 吹入耳中.

仁齋直指. 治蜈蚣入耳.生薑取汁, 灌放耳中, 少頃自出.

又方. 桑皮擣汁, 灌入耳中, 自出.

得效. 治惡䖝入耳.桃葉挼細, 塞耳, 自出.

又方. 藍靑硏汁, 滴入耳中.

又方. 葱涕灌耳中, 䖝卽出. 亦治耳聾.

又方. 香油稻稈灰汁, 灌耳中.

又方. 川椒爲末, 法醋浸一宿, 滴耳中, 䖝自出.

又方. 桃葉爲枕, 䖝自鼻出.

又治. 百䖝入耳.麻油灌之, 卽出.

本朝經驗. 治䖝入耳中不出.兩刀於耳邊, 相打作聲, 䖝卽出.

得效. 治耳中有物不可出.麻繩剪, 令頭散, 付好膠, 着耳中. 使其物粘之, 徐徐引出, 效. 用弓絃爲妙.

經驗良方. 治水入耳.薄荷汁點, 立差.