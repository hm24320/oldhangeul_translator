聖濟. 治目昏暗, 中指熨法.東向坐, 不息再過, 以兩手中指唾之, 二七相摩, 拭熨目眥, 佳.

又治. 目暗掌心熨法.雞鳴時, 以兩手相摩, 極熱, 熨目三徧. 仍以指甲搯兩眥頭, 覺有神光, 妙.

得效. 治目暗.黃蘗一瓜許, 每日五更頭細嚼, 和涎, 唾掌中, 拭目. 訖, 小頃以水洗之. 永除眼疾, 神良.

經驗良方. 治虛勞目暗.蔓菁花採三月, 陰乾爲末, 以井花水, 每空心調下二錢. 久服, 長坐, 可讀書.

聖濟. 治肝腎氣虛目暗.黑豆[緊小者], 牛膽.右量膽大小. 淨擇豆, 布𦺕過, 納牛膽中, 緊繫頭, 垂淨屋下, 陰乾. 每日食後, 熟水下三七粒.

又治. 肝腎久虛, 眼目昏暗, 視物不明, 變成內障.蒼朮[米泔浸, 秋冬七日, 春夏三日. 去皮, 切作片子, 焙乾爲末, 三斤], 白茯苓[二斤, 爲末], 蜀椒[去目幷閉口, 炒出汗爲末, 一斤].右拌勻, 用蜜煮, 麪糊爲丸, 如桐子大. 每服三十至五十丸, 溫熟水下, 不拘時, 日三服.

本朝經驗. 養肝丸. 治肝血不足, 眼目昏花, 或生淚, 久視不明.當歸[去芦, 酒浸], 車前子[酒蒸], 防風[去芦], 白芍藥.右等分細末, 煉蜜爲丸, 如桐子大. 每服五十丸, 溫水下.