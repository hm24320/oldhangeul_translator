百要. 舌忽然腫滿口. 不治, 須臾卽死.煤炲和塩少許, 細硏, 塗舌上下.

又治. 口舌瘡赤爛.黃蘗皮蜜漬一宿, 含之, 呑汁. 勿絶, 差. 或用蜜炙焦黃色, 細末, 每服半錢, 摻口中亦佳.

聖惠. 治口臭及脣齒腫痛.細辛煮取濃汁, 熱含冷吐, 差.

經驗. 飛絲入口, 令人口舌間, 生泡, 此最可畏.嚼細紫蘇葉, 白湯嚥下.

又治. 舌脹出口.萞麻子取油, 蘸紙撚, 燒烟熏之, 愈. 如治牛舌出亦好.

又治. 重舌.皂角四五挺, 不蛀者, 去皮絃炙, 令乾地上出火毒. 荊芥穗少許, 細末, 米醋調塗腫上, 立消.

簡易. 百草霜散. 治舌忽然腫硬. 逡巡塞悶, 殺人.百草霜食塩等分, 井花水調塗舌上. 良久, 消愈.

山居四要. 治舌腫.百草霜細末, 醋調付.

又方. 亂髮燒灰, 水調下.

經驗. 治舌腫滿口, 不能聲.蒲黃付舌上, 安.

直指. 舌出血.槐花碎爲末, 付舌上. 或蒲黃生付.

得效. 治舌强腫起, 如猪胞.以針刺舌下兩邊大脉, 血出卽消. 切勿刺着中央脉. 令人血不止, 則以火燒銅筯烙之. 血不止, 則殺人. 或以釜下黑, 醋調, 付舌上下. 脫去, 再付, 須臾而消. 此患人多不識, 失治則死.

又, 烙腫法. 舌腫, 舌下必有噤䖝, 狀如螻蛄臥蚕, 有頭有尾. 小白可燒鐵烙, 烙頭上, 卽消.

直指. 治口舌瘡腫.生地黃, 藍靑葉[各等分].右入蜜杵細. 每服半兩, 井水煎, 食後服.

聖惠. 治口舌生瘡, 胷膈疼痛.焦豉細末, 含一宿, 便差.

經驗. 治脣破裂.杏仁細嚼, 同猪膏調, 付脣上.

得效. 治口緊脣小, 不能開合, 飮食不得. 不急治則死. 此亦奇病, 以此方治之, 神效. 名曰緊脣, 又名瀋脣.白布作燈炷, 如指大, 安斧刃上, 燃炷, 令刃上汗出. 拭取傅脣上, 日二三度. 古靑布亦可, 或靑布灰以酒服, 亦可和猪脂, 塗付.

又方. 虵皮揩拭爲灰, 付之.

又方. 亂髮蜂房六畜毛燒灰, 用脂調付.

又方. 馬齒莧煮汁洗.

又, 灸法. 治緊脣不能開合. 灸手虎口, 男左女右. 又灸承漿穴三壯, 在頤前脣下, 足陽明之會.

千金. 治失欠頰車蹉, 開張不合.一人以手指牽其頤, 以漸推之, 則復入矣. 推當疾出其指. 恐誤囓傷人指也.

又方. 消蠟和水, 付之.