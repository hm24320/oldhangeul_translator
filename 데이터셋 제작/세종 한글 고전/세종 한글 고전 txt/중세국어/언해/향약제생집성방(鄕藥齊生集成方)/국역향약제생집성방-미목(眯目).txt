論曰, 眯目者, 簸糠飛塵等物, 入於目中. 初眯時, 令以綿褁筯撩去之. 或以墨汁, 或以雞血浮出之, 皆良.

聖濟. 治飛塵眯目, 因此生翳暈.車前子[洗焙], 五味子[炒], 芍藥[各一兩半], 細辛[葉], 桔梗[剉炒], 白茯苓, 玄參, 人參, 大黃[剉炒, 各一兩].右爲細末. 每服三錢, 食後臨臥, 溫米泔調服.

又治. 眯目不出, 生膚翳.瞿麥穗, 乾薑[炮, 各半兩].右爲細散, 食後, 以井花水調服二錢, 日二.

又治. 雜物眯目不出.蚕沙揀令淨, 空心用新汲水呑下十枚, 勿嚼破.

又方. 桑根白皮取新者, 一片如筯大, 削一頭薄椎, 令軟滑. 漸漸入目中, 撥之, 須臾自出.

又方. 新大麥半合煮汁, 漸注目中, 卽出.

又方. 猪脂一分取, 塞鼻, 隨左右用之, 出.

又方. 生粟米七顆爛嚼, 幷唾, 洗之, 卽出.

又方. 豉三七粒, 以水浸, 洗目, 視之, 卽出.

山居四要. 物落眼中.用新筆蘸水, 繳出.

又方. 濃硏好墨, 點眼, 自出.

又方. 風土入眼, 以手擘開, 連唾之.

聖濟. 治沙石草木, 撞刺瞳子, 不出, 疼痛.好墨濃硏, 和乳, 塗眼中, 以出爲度.

經驗良方. 飛絲入眼, 令人睛脹突出, 痛不可忍.新筆三管濡好墨, 更換頻運睛上, 飛絲纏筆出.

本朝經驗. 治飛絲入眼.塩炒細末, 點眼中, 飛絲卽消.

聖惠. 治雀目不計時月.蒼朮一兩, 搗羅爲散, 每服一錢, 不計時.

本朝經驗. 治雀盲.栢實取油, 納眼中, 以差爲度.

百要. 神效決明散. 治睛盲積年失明.決明子[三兩], 蔓菁子[三兩, 蒸三炊, 每度曬乾, 鄕名眞菁実].右擣羅爲散, 每於食後, 以溫水調下二錢.

又方. 治睛盲.蚕沙揀淨一斗, 燒灰. 每用一合, 以水三合, 同煎, 澄淸, 去滓. 再三以鵝翎洗眼, 翳膜除破. 神驗.

又方. 白犬兒未開眼時乳汁, 注眼中. 十年盲者亦治.