論曰, 肺主氣, 開竅於脾. 血隨氣上, 令旣妄行, 故出於鼻竅而爲衄也.

聖濟. 治鼻衄血出不止, 法紙散.右病人衄血時, 以紙接血, 候滴滿紙, 於紙燈上燒, 作灰. 每一張作一服, 新汲水調下, 不得令病人知.

又方. 當歸切焙, 搗爲末. 每服一錢, 米飮調下.

又治. 鼻衄不止, 諸藥不驗.大蒜一枚, 去皮, 硏細, 攤作餠子, 如錢大, 厚一豆許. 若左竅出血, 貼於左脚心, 下帛繫定. 右竅, 卽貼右脚心, 兩竅俱出, 卽俱貼. 血止, 急以溫水洗脚心, 令去蒜氣.

又方. 楮葉搗絞汁一二升, 旋飮卽止.

又方. 糯米二合細末, 冷水調下三錢.

又治. 鼻衄血.葱白一握, 搗絞取汁, 投酒少許, 點三兩, 滴入鼻, 差.

經驗良方. 治衄血.伏龍肝不以多少, 爲末, 以荊芥汁調下, 卽止.

又方. 靑黛爲丸. 用肥棗擘開, 去核, 入靑黛在內, 濕紙包, 熳火煨一餉. 待冷, 細嚼, 新汲水呑下.

又方. 山梔子一介, 用竹刀, 破作兩邊. 一邊用濕紙褁, 煨令熟, 却用一邊生者, 同硏爛如泥, 以酒調服.

又方. 生姜自然汁車前子汁, 對停, 露一夜, 次日空心服.

本朝經驗. 治鼻衄不止.冷水注於風府穴, 在項後入髮際兩筋內陷中, 神驗.

梅師方. 治鼻衄出血, 眩冒, 欲死.燒乱髮, 細硏, 水服方寸匕, 須臾吹鼻中, 差.

御醫撮要. 止衄吹鼻散.麻鞋𩍥一枚, 燒灰, 硏爲細末, 吹鼻中, 卽止.