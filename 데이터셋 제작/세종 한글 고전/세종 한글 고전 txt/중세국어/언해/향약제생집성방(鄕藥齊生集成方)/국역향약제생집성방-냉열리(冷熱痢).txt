聖濟論曰, 赤白痢者, 由腸胃虛弱. 冷熱相乘, 客於腸間, 變而爲痢也. 盖熱乘於血, 流滲腸內則赤, 冷氣入搏, 津液凝滯則白. 其候裏急後重, 數至圊, 而不能下. 膿血相雜, 故謂之赤白痢. 本方謂之冷熱痢也.

聖濟. 治赤白痢.橘皮[湯浸, 去白, 焙乾爲末, 一兩], 冬瓜汁[一合], 生薑汁[一合].右合調令勻, 每服一匙. 如赤多, 增瓜汁, 白多, 增姜. 和白湯調下.

又治. 赤白痢幷血痢, 梔子人湯.山梔子人[四七枚, 剉].右以漿水一升半, 煎五合, 去滓. 空心食前, 分溫二服.

又治. 久痢不止, 或赤或白, 煨姜莧方.馬齒莧[細切, 一握], 生薑[細切, 二兩].右和勻, 用濕紙褁, 煨熟, 不拘多少, 細嚼, 米飮嚥下.

又治. 痢兼渴, 麥門冬湯.麥門冬[去心, 一兩半], 烏梅[碎, 七枚].右用水二鍾煎, 取一鍾, 去滓. 分溫二服, 空心晩食前下.

經驗方. 治藏毒赤白痢.香椿淨洗, 刷剝取皮, 日乾爲末. 飮下一錢, 立效.

得效. 荊芥湯. 治白痢血痢, 或婦人血崩.荊芥, 楮樹皮.右等分, 剉散, 治血崩. 每服二錢, 水一鍾, 煎七分, 去滓, 溫服. 如血痢, 則爲末, 冷醋調, 徐徐呷服. 白痢, 熱醋調下. 神效不可具述.

簡易. 治便血瀎血, 赤白痢亦通.好麴紙褁, 煨於煻灰中, 小頃取出, 去紙, 及火消 黑處細末. 麥粥, 空心調下三匙. 屢驗.

肘後. 治赤白痢下水穀, 食不消.麴熬, 粟米粥服方寸匕. 日四五, 止.

得效. 百中散. 治一切痢. 不問赤白, 或一日之間, 一二百行, 只一服, 便疎, 再二三服, 卽愈.罌粟殼[二兩半, 去上下蒂及穰, 剉成片子, 蜜炒, 令赤色, 淨秤], 厚朴[二兩半, 去麁皮, 淨秤, 用生姜汁淹一宿, 炙令姜汁盡爲度].右爲末, 每服二三錢, 米飮調下. 忌生冷油{月+弍}魚鮓毒物.

又方. 治痢無問赤白.玄胡索不以多少, 新瓦上, 炒過爲末. 每服二錢, 米飮調下. 一服取驗.

和劑. 三神丸. 治淸濁不分, 泄瀉注下. 或赤或白, 臍腹疼痛, 裏急後重, 並宜服之.草烏三枚各去皮尖. 一生, 一炮, 一燒作灰, 細末. 酢糊丸, 如蘿菔子大. 大人五丸至七丸, 小兒三丸. 水瀉倒流水下, 赤痢甘草湯下, 白痢乾薑湯下, 瘧疾井花水下. 一切心腹痛, 米湯塩湯溫水任下. 肉毒溫酒下. 皆空心服.

千金方. 治積久三十年常下痢神方.赤松皮去蒼皮切一斗, 細末. 每服四五錢, 麪粥一升和, 服日三, 差. 不過服一斗, 永差. 三十年痢, 服百日, 差.

衛生方. 治口噤痢.乾山藥[一兩].右半炒黃半生, 細末. 每服二錢, 米飮調下, 不計時.

聖濟. 治積年痢困篤, 腸極滑, 醫所難治, 乾姜湯.乾薑[炮], 黃蘗[去麁皮, 灸], 阿膠[炒令燥], 𨠦石榴皮[炒, 各一兩].右麁末. 每服三錢, 水一鍾半, 煎一鍾, 去滓, 溫服, 不拘時.

王氏簡易方. 楮葉散. 治瘴痢, 不問老小, 日夜百餘度者.乾楮葉三兩爲末. 每服二錢, 烏梅湯調, 日再服. 兼取羊肉, 褁末, 內穀道, 則痢卽止.

御醫撮要. 駐車丸. 調和寒熱, 能止泄痢, 兼除腹中諸疾.黃連[四兩一目], 乾薑[四兩], 當歸[三兩半], 阿膠[三兩], 烏梅[三兩半].右爲末, 煉蜜丸, 如桐子大. 每服二三十丸, 以粥飮下, 不計時.

鄕藥古方. 治赤白痢方.乾薑, 好墨[各五兩].右細末, 以好醋糊和丸, 如小豆大. 服三五十丸, 晝夜六七服.

又方. 治赤白痢.橡實, 乾薑[各二兩].右爲散, 每服二錢, 以粥調下.