…冷卽易. 頻熨自消.

又治. 陰疝腫縮, 車前子塗方.車前子不拘多少, 搗羅爲末, 湯調, 塗腫處.

又治. 陰疝腫縮, 蔓菁散塗方.蔓菁根不拘多少, 剉搗羅爲散, 溫水調, 塗腫處. 或絹帛傅之. 以差爲度.

衍義本草. 聖惠方, 治寒疝小腹及陰中相引痛, 白汗出, 欲死.丹參二兩, 杵爲散. 每服熱酒調下二錢.

經驗良方. 香附子圓. 治膀胱氣腫痛.香附子, 去毛淨洗, 用米醋煮, 乾爲末, 醋糊爲丸. 用生薑一小片, 連皮擂爛, 同炒入塩小許, 漿水一大鍾, 煎兩三沸, 去滓, 嚥下二十丸.

聖濟. 治陰疝腫縮, 雞翅灰散.雞翅左右俱用, 不限多少, 燒灰, 細硏爲散. 每服二錢匕, 溫酒調下, 不拘時.

又治. 陰疝腫縮, 槐子丸.槐子炒一兩, 搗羅爲末, 煉蜜丸, 如桐子大. 每服二十丸, 溫酒下空心服.

經驗良方. 治陰痛腫滿, 欲死.生椒揀淨, 略炒, 以布帛裹, 着腎囊, 令厚半寸, 須臾熱氣自通. 冷則再易, 可消.

得效方. 灸法. 治諸氣心腹痛·小腸氣外腎弔痛, 疝氣小腹急痛不可忍. 足大拇指次指下中節橫紋當中, 灸五壯. 男左女右, 極妙.

又治. 疝氣偏墜.量患人口角, 兩角爲一摺斷, 如此則三摺, 成三角如∆㨾. 以一角臍心, 兩角在臍之下, 兩傍盡處是穴. 左偏灸右, 右偏灸左, 二七壯. 若灸兩邊, 亦無害.

儒門事親論曰, 五積九聚治同鬱斷.肝之積, 名曰肥氣. 在左脇下, 如覆杯, 有頭足. 久不已, 令人發咳逆{㾬=广+皆}虐. 連歲不已者是也.心之積, 名曰伏梁. 起於臍, 大如臂, 上至心下. 久不已, 令人病煩心也.脾之積, 名曰痞氣. 在胃脘, 如覆槃. 久不已, 令人四支不收, 發黃疸, 飮食不爲肌膚. 俗呼爲食勞黃也.肺之積, 名曰息賁. 左右脇下, 大如覆杯. 久不愈, 令人洒淅寒熱, 喘嗽, 發肺癰.腎之積, 名曰賁豚. 發于少腹, 上至心下. 若豚狀, 或上或下無時. 久不已, 令人喘逆骨痿者是也.

內經曰, 堅者削之. 今人言塊癖是也.○ 食積酸心腹滿, 大黃牽牛之類, 甚者蒙石芭豆. ○ 酒積目黃口乾, 葛根麥{薜/米}之類, 甚者甘遂牽牛. ○ 氣積噫氣痞塞, 木香檳榔之類, 甚者枳殼牽牛. ○ 涎積咽如拽鋸, 禾砂膩粉之類, 甚者苽蔕甘遂. ○ 痰積涕唾稠粘, 半夏南星之類, 甚者苽蔕藜蘆. ○ 癖積兩脇刺痛, 三稜廣{竹/戍}之類, 甚者甘遂蝎梢. ○ 水積足脛脹滿, 郁李商陸之類, 甚者甘遂芫花. ○ 血積打撲肭瘀産後不月, 桃人地丁之類, 甚者蝱䖝水蛭. ○ 內積{疒*贅}瘤核歷, {月+弍}粉白丁香, 砭刺出血, 甚者𥐻砂信石. 九積皆以氣爲主, 各據所属之狀, 而對治之.