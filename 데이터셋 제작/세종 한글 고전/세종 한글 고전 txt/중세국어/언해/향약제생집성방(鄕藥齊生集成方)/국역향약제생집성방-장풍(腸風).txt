直指論曰, 腸胃不虛, 邪氣無從而入. 人惟坐臥風濕, 醉飽房勞, 生冷停寒, 酒麪積熱, 以致榮血失道, 滲入大腸. 此腸風臟毒之所由作也. 挾熱下血, 淸而色鮮, 腹中有痛. 挾冷下血, 濁而色黯, 腹內略疼. 淸則爲腸風, 濁則臟毒. 有先便而後血者, 其來也遠, 有先血而後便者, 其來也近. 世俗糞前糞後之說, 非也. 治法大要, 先當解散腸胃風邪. 然後隨其冷熱, 而對治之.

簡易. 人參側栢散. 治腸風下血.人參[五兩], 側栢葉[十兩], 飛羅麵[三兩].右細末. 每服三錢, 米飮調下, 日三服, 空心食前.

御醫撮要. 內補散. 治大腸風毒, 下血不止.黃耆, 枳殼, 側栢葉[炙微黃, 各壹兩].右細末. 每食前, 以粥飮調下二錢.

肘後. 治腸風大便常血.小豆一升, 米醋五升煮, 豆熟, 出乾. 復納法醋中, 候醋盡止, 細末, 酒服方寸匕, 日三度.

經驗良方. 槐花散. 治臟毒酒病便血.槐花[半兩炒, 半兩生], 山梔子[壹兩, 去皮, 焙].右細末. 每服二錢, 新汲水調下, 食前服.

簡易. 治腸風下血及痔疾.地楡, 當歸, 芍藥[各等分].右細末. 每服二錢, 水一椀, 煎七分, 去滓, 溫服.

外臺秘要. 治腸風大便常血.葱白三五斤, 煮作湯, 盆中坐, 立差.

直指. 艾姜湯. 治大便下膿血.艾葉[一握], 黑豆[百粒].右以新水一大鍾, 煎六分, 入生姜汁三大匙, 稍熱, 服.

濟生. 烏梅圓. 治大便下血不止.烏梅三兩, 燒存性爲末. 用好醋打米糊, 圓, 如桐子. 每服七十圓, 空心米飮下.

本事. 槐花散. 治腸風臟毒下血.槐花[炒], 栢葉[杵], 荊芥穗, 枳殼[各等分].右爲末. 每服二錢, 空心米飮下.

和劑. 槐角圓. 治五種腸風瀉血. 糞前有血, 名外痔, 糞後有血, 名內痔. 大□不收, 名脫肛, 穀道四面弩肉如胗, 名擧痔, 頭上有孔, 名瘻痔, 並皆治之.槐角[去枝梗, 炒, 壹兩], 防風[去蘆], 當歸[去蘆, 酒浸壹宿, 焙], 枳殼[去穰, 麩炒], 地楡, 黃芩[各半兩].右細末, 酒糊圓, 如桐子大. 每服三十圓, 米飮下, 不拘時. 治腸風瘡內小䖝裏急, 下膿血, 止痒痛, 消腫聚, 驅濕毒. 久服, 永除病源.

楊氏家藏. 聚金圓. 治腸胃積熱. 或因酒毒, 大便下血, 腹中熱痛, 作渴, 脉來弦數.黃連[四兩, 壹兩水浸曬乾, 壹兩炒, 壹兩灰火炮, 壹兩生用], 黃芩, 防風[去芦, 各壹兩].右爲末煮, 麵糊圓, 如桐子大. 每服五十圓, 米泔浸, 枳殼水下, 不拘時. 冬月宜入大黃一兩.

鄕藥古方. 治腸風腸痔下血.茄蔕燒存性, 食前, 以漿水服.

又方. 栗殼煮汁服.

又方. 常服黃蘗末.