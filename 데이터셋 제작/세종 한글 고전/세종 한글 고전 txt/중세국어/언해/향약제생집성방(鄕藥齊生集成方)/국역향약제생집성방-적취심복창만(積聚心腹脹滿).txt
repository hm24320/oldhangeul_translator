聖濟論曰, 府藏不和, 則氣血留滯, 而成積聚. 其積聚蘊結, 氣不宣通, 與藏氣相搏. 故令人心腹脹滿煩悶短氣. 若爲寒邪所幷, 則搏於府藏, 陰陽相擊, 而致心腹疼痛, 甚則泄利也.

聖濟. 治積聚.芎藭[一兩], 京三稜[一兩, 炮裂剉].右同搗羅爲末, 每服二錢, 葱白酒調下.

千金方.郁李仁微湯退去皮及雙仁者, 與乾麵相拌, 搗之爲餠. 如猶乾, 和淡水. 如常溲麵. 作餠, 大小一如病人掌爲二餠. 微炙使黃, 勿令至熱, 空腹食一枚, 當快利. 如不利, 更食一枚. 或飮熱粥汁, 以利爲度. 若至午後, 利不止, 卽以醋飯止之. 利後當虛, 病未盡者, 量力, 一二日更進一服, 以病盡爲限. 小兒亦以意量之, 不得食酪及牛馬肉等, 無不效. 但病重者, 亦任量力. 累試, 神驗.

又方. 破癖氣及氣結.郁李仁四十九粒, 酒服之. 更瀉, 尤良.

經驗方. 消食断下圓. 寒冷者常服.麴, 大麥孽[各壹升], 吳茱萸[四兩].右爲末, 蜜和, 服十五丸, 如桐子大, 日三.

簡要濟衆. 治久積冷不下食, 嘔吐不止, 冷在胃中.半夏五兩, 洗過爲末. 每服二錢, 白麪一兩, 以和搜, 切作棊子, 水煮麪熟爲度. 用生姜醋調和服.

又方. 治冷氣心腹脹滿, 不能下食.紫蘇子半升, 水淘, 硏, 水二升, 濾取汁. 和米煮粥, 着塩豉, 空心服.

簡要方. 治冷氣心痛發動無時, 不能下食.桃仁一兩, 去皮尖, 硏以水投, 取汁. 紅米三合, 以桃仁汁, 和米煮粥, 空心服.

千金方. 治腹脹積聚癥瘕.葶藶子一升熬, 以酒五升浸七日, 日服三合.

聖惠. 神效單方. 治髮癥唯欲飮油.麻油一斤香淨者, 煎之, 大鈔鑼內貯, 安病人頭邊. 以口鼻臨油上, 及傅之鼻面, 令有油香氣. 當呌喚索飮, 不得與喫, 必當疲極眠睡. 其髮當從口出, 專令人守視之, 見出時, 以石灰粉手捉. 須臾抽盡, 卽是髮也. 初從腹中出, 形如不流水中茸菜, 隨長短, 形亦如之.

聖濟. 治腎藏久積成賁豚, 氣注小腹急疼, 發卽不識人, 吳茱萸飮.吳茱萸[湯洗, 焙乾], 桃人[湯浸, 去皮尖双人, 各壹分], 黑豆[半兩].右同炒, 以黑豆熟爲度. 用童子小便一升 浸少頃, 煎六合, 去滓, 分服, 空心. 日午夜臥, 各一服.

又治. 賁豚氣上衝心腹, 三神煎方.桃人[去皮尖双人, 四兩, 湯浸, 硏細, 取汁, 參升], 京三稜[煨剉, 弍兩], 鼈[去桾襴, 醋灸, 參兩].右麁末, 先煎桃人汁, 至二升, 次下藥末, 不住, 手攬. 良久, 更入好醋一升, 同煎如餳, 以瓷器合收. 每服半匙, 空心溫酒調下.

千金翼方. 江寧衍法師破癖方.白朮, 枳實[炙], 柴胡[各參兩].右㕮咀, 以水五升, 煮取二升. 分三服, 日三, 可至三十劑, 永瘥.

又方. 主癥癖及主鼓脹滿.黑牛尿一升, 微火煎如稠糖, 空心服一大棗許. 當轉病出, 隔日更服之.

肘後方. 治卒暴癥, 腹中有物如石, 痛如刺, 晝夜啼呼, 不治之, 百日死方.牛膝一斤, 以酒一斗漬, 蜜封於熱灰火中, 溫令味出. 服五合, 至一升, 量力服. 一方, 牛膝一大把幷莖葉, 酒煮, 服, 以差爲度. 出百要方.

聖濟. 治酒癖脅下脹滿, 不能飮食, 栝樓散.栝樓實[去殼, 焙乾, 壹兩], 陳麴末[微炒, 半兩].右爲細散, 每服二錢, 葱白湯調下.

千金. 治肉癥思肉不已, 食訖復思.白馬尿三升, 空心飮, 當吐肉, 肉不出, 卽死.

又方. 治癥癖乃至鼓脹.人尿三升, 煎一升, 空心服.

肘後. 治腹中冷癖, 水穀癥結, 心下停痰, 兩脅痞滿, 按之鳴轉.茯苓[壹兩], 茱萸[參兩].右細末, 蜜丸, 如桐子大. 服五丸, 日三服.

外臺秘要. 療癖方.大黃十兩細末, 醋三升和勻, 白蜜兩匙煎, 堪丸, 如桐子大. 一服三十丸, 生薑湯呑下, 以利爲度. 小者減之.

簡易. 治腹滿癖硬如石, 積年不損方.白楊東南枝去蒼皮三斤, 細剉, 熬令黃, 以綃袋盛, 用酒一斗浸厚, 密封三五宿. 每食前, 服一小鍾.

聖濟. 治結瘕氣積腹滿如石, 氣急少臥, 小便不利, 防己湯.防己, 百合[乾者], 郁李人[去皮, 別硏如膏, 各壹兩], 木通[剉, 壹兩半], 吳茱萸[陳者淘七偏, 炒, 半兩], 陳橘皮[湯浸, 去白, 焙], 當歸[切, 焙], 赤茯苓[去黑皮, 各參分].右爲散, 每三錢, 水二鍾, 生姜半分, 煎一鍾, 去滓, 空心溫服.

本草集方.京三稜草一切, 水五石, 煮一石, 去滓, 更煎, 取三斗汁. 銅器中重釜, 煎如稠糖, 出內蜜器中. 每服一匙, 酒一鍾調服之. 平旦一服, 日中食前一服, 常飢服之.

簡易. 治鼈癥腹堅硬, 腫起大如盆, 眠臥不得.雞屎一斗, 炒令黃, 取五合, 以酒一斗漬. 取半, 搗爲末, 以所浸酒, 服方寸匕, 日二服.