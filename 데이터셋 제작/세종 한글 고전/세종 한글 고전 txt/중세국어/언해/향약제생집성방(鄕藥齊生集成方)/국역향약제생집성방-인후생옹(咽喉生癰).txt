論曰, 脾肺壅熱, 熏發上焦, 攻於咽喉. 結聚腫痛, 不得消散, 熱氣熾盛, 致結成癰.

聖濟. 治喉癰咽嗌腫塞, 及心肺熱極, 吐納不利.射干[半兩], 升麻, 大黃[剉, 生用], 惡實[生用, 各一兩], 馬閵子[炒, 半兩], 木通[剉, 三分].右麁擣篩. 每三錢, 水一鍾, 竹葉七片, 煎七分, 去滓. 下馬牙消半錢, 攪令勻, 不拘時, 細細溫服.

又治. 咽喉中生瘡, 唾血, 不下食.生地黃[細切, 二兩半], 竹茹, 玄參, 雞蘇苗[各一兩], 赤茯苓, 升麻, 麥門冬[去心, 焙, 各一兩半].右唋地黃外, 麁擣篩. 入地黃, 拌勻, 每服三錢, 以水一鍾, 煎五分, 去滓, 溫服, 食後臨臥. 如不能多服, 細細含嚥.