水瀉則冷熱不調, 氣不相濟, 脾胃怯弱, 濕飮留滯. 水走腸間, 不能禁固, 以致下水瀉也.

內經曰, 暑勝則濡寫. 甲乙經又云, 寒客下焦, 傳爲濡瀉. 盖陰濕之氣客於脾, 以致水穀不分, 水入腸間. 虛莫能制, 故洞泄濡瀉也. 飱泄則脾土失氣, 不能沖化. 風邪內干, 淸濁交錯, 食物完出, 夕食還生, 俗謂水穀利也.

寒中洞泄, 則內經謂長夏善病. 盖春傷風邪, 至夏乃發. 此飱泄之甚者也. 謹依楊仁齋方, 合此數證, 幷付泄瀉, 以備倉卒之覽.

宣明論. 車前子散. 暴瀉不止, 小便不通[歐陽文忠公得暴痢, 回醫不治, 服此, 立愈].車前子微炒細末, 每服二錢, 米飮調下. 無子, 根葉亦可.

聖濟. 治脾胃氣虛滑泄, 下痢白膿, 厚朴湯.厚朴[姜製 四兩], 乾姜[炮, 弍兩].右麁末. 每服三錢, 水一鍾半, 煎一鍾, 去滓, 溫服食前.

又治. 水瀉方.用乾棗十枚, 去核, 入莨菪子, 塡滿, 以麻纏. 却用炭火燒, 令烟盡, 硏令細. 每服一錢半, 陳粟米粥飮調下.

必効方. 治水穀痢.小豆, 合和䗶三兩, 頓服, 愈.

聖濟. 治水瀉.取熟艾半斤, 熳火炒令熱, 褁, 坐之. 冷, 再炒, 坐.

又方. 取羊蹄根, 曬乾, 刮去皮爲末. 每服以米飮調下三錢.

又治. 脾胃受濕, 濡寫不止, 建脾白朮丸.白朮, 乾姜[炮, 各三分], 厚朴[姜製, 一兩], 人參[三分].右細末, 煉蜜丸, 如桐子大. 每服三十丸, 空心米飮下, 日再.

世傳神效名方. 治痢.蒺藜炒爲末, 酒調下一兩, 服.

又方. 香豉丸. 治痢.蒜爲泥, 豉爲末.右相和, 作丸, 如桐子大. 米飮送下五七十丸, 食前.

本朝經驗. 治一切痢方.天南星[末, 一匙], 小麥麪[一升, 或半升].右相和, 作餛飩或餺飥, 熟煮醬汁, 飮之, 卽差.

得效. 茱萸湯. 治脾泄. 多老人腎虛, 謂之水土同化.吳茱萸取淨不以多少, 白水煮, 去滓, 入塩少許, 通口服. 盖茱萸能煖膀胱, 水道旣淸, 大腸自固. 餘藥雖熱, 不能分解淸濁也.

又方. 五味子散. 治五更天明溏泄一次. 名腎虛泄, 感陰氣而然.五味子[揀, 去梗, 二兩], 吳茱萸[半兩].右同炒香熟, 硏爲末. 每服二錢, 用陳米飮調下, 食前, 空心服.

又治. 暴瀉不止.神麴[二兩, 炒], 吳茱萸[半兩, 湯泡七次].右末, 用醋糊圓, 如桐子大. 每服四十圓, 食前米飮下.

又方. 治久瀉熱甚.鍾乳粉一味, 棗肉爲圓, 棗湯下.

又方. 灸法. 泄痢不止, 灸臍中, 名神闕穴, 五壯或七壯, 艾炷如小筯觜大, 及関元穴, 三十壯. 其穴在臍下三寸.