鄕藥濟生集成方跋. 右濟生院鄕藥集成方, 爲惠斯民作者也. 初, 左政丞平壤伯趙公[浚], 右政丞上洛伯金公[士衡], 爕理之暇, 惻慮窮民病莫能醫, 欲以廣濟. 同知中樞金公[希善]與之協力, 置濟生院, 蓄藥以施. 又與醴泉伯權相[仲和], 將其甞所撰著鄕藥之方, 更加裒集, 勒成全書. 將以頒諸中外, 傳諸永遠, 俾觀者皆知隨處而有藥, 隨病而可醫. 又慮牛馬之病誤藥致死, 爲集其醫方, 其仁民愛物之心, 深且切如此哉. 建文紀元之歲, 其書旣成, 而金中樞觀察江原, 命工鋟梓, 以壽厥傳. 吁, 以平壤上洛之仁厚, 緫其事, 醴泉之精博, 纂其書, 而金公又能勉力, 終始其功, 四公所以嘉惠東民者, 當與此書並流萬世, 而無窮期矣. 幹是院事者, 西原君韓公[尙敬], 順興君安公[敬良], 金君[元冏], 許君[衡], 李君[悰], 房君[士良], 皆有勞於此者也, 故幷著之卷尾云. 蒼龍己卯夏五上旬有日.