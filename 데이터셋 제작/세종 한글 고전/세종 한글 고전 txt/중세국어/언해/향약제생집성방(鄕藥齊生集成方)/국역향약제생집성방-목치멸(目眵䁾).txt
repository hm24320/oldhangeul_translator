論曰, 目者府藏之精華, 肝之外候, 津液之道也. 若府藏挾熱, 內熏於肝, 衝發於目, 使液道熱澁, 結滯於眥瞼, 成眵䁾.

聖濟. 治藏府挾熱, 衝發於目, 津液結滯, 而成眵䁾.澤瀉, 茺蔚子, 兎絲子[酒浸, 別擣], 石斛[去根], 地膚子, 五味子, 生乾地黃[焙, 各一兩], 山芋[一兩半], 細辛[去苗葉, 半兩].右爲細末, 煉蜜和丸, 如桐子大. 每服二十丸, 空心溫熱水下. 臨臥, 再服.