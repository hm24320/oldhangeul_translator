論曰, 此證由衝冐風日. 風熱之氣, 傷於瞼眥, 與津液相搏, 故令赤爛也. 迎風, 則作痒淚出, 遇熱, 則傷爛眵多. 治宜鎭平肝氣, 滌洗瞼膚.

經驗良方. 治眼赤腫. 有人患此, 每睡起時赤, 踰時又白. 此血熱, 非肝病也.生地黃自然汁, 以粳米半斤, 三次浸, 三次曝乾. 用磁甁, 煎湯一升, 令沸, 下地黃及米, 煮成薄粥. 半飽飢, 飮一兩鍾, 卽睡. 三次立效.

得效. 地黃膏. 治赤眼.生地黃肥者, 洗淨, 硏細, 絹帛包之. 仰臥, 以藥搭在眼上, 初似碍而痛, 小頃淸涼.

外臺秘要. 治赤眼及睛上瘡.秦皮一兩, 淸水一升, 漬白椀中, 春夏一食時以上. 看碧色, 以筯頭纏綿, 仰臥點眼. 仍先從大眥中滿眼, 微痛. 三五食間, 側臥瀝汁. 每日十度點, 不過二日, 差.

本草集方. 治赤眼痒痛.枸杞子含一滿口, 待稍溫熟, 嚥之.

鄕藥救急. 治眼暴赤濕痛.黃蘗皮[一兩], 桑白皮[一握].右以水三升, 煎二升, 去滓, 澄淸, 待冷, 洗.

直指. 麥黃湯. 治熱眼赤痛.車前子, 麥門冬[去心], 生地黃[洗曬, 等分].右剉, 每服三錢, 新水入蜜, 同煎. 食後服, 加川芎, 尤好.

又, 消毒麻仁圓. 治肝熱風毒, 攻眼赤痛.大黃[生, 五兩], 山梔子仁[十兩], 杏仁[去皮曬, 二兩].右末, 煉蜜圓, 如桐子大. 每服三四十圓, 臨臥, 溫湯下.

聖濟. 治風毒氣攻眼目, 連瞼赤爛, 及暴赤眼疼痛, 不可忍.當歸[細剉, 焙乾], 赤芍藥[細剉], 黃蓮[去鬚剉, 各一兩].右爲麁末. 每用一錢, 沸湯浸, 去滓, 乘熱, 洗. 石器再煖, 洗.

本朝經驗. 治眼痛赤爛.桑枝, 淡竹葉, 黃蘗皮, 楓葉[各三握].右以水濃煎, 熱洗之.

又方. 兩耳孔上迴曲處, 灸三壯.

又方. 治眼風赤澁痒.楓葉不以多少, 以水爛煎, 去滓, 停冷洗之. 不過三度, 差.

經驗良方. 治爛眩眼冷淚出, 暗昏靑盲. 醫說, 潭州趙大尉母患此疾, 二十餘年, 用此藥, 不過三五日, 視物如少年.覆盆子葉不拘多少, 日曬乾擣令極爛, 如粉, 以薄綿褁之. 用男孩所飮乳汁浸, 踰時, 令患人仰臥, 用銅筯點目中. 忌酒麪油膩等.

又方. 覆盆葉, 擣取自然汁. 却令患人仰臥, 用靑紗片遮眼上, 用新筆蘸自然汁, 塗紗片上. 良久, 其蟲卽死於紗片上. 如此, 不過三五次, 卽愈.

外臺秘要. 補肝散. 治三十年失明.蒺梨子七月七日收, 陰乾, 擣散, 食後, 水服方寸匕.

直指. 治肝熱生翳. 亦治氣翳細點者.楮實子硏細, 以蜜湯調下, 食後. 亦治小兒翳眼.