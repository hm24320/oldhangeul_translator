論曰, 由脾肺不利, 風邪熱毒, 攻衝咽喉, 故令腫痛. 甚則閉塞不通.

山居四要. 挫喉氣不通.冷水徐徐灌之.

聖濟. 治咽喉閉塞不通.馬藺根不拘多少, 擣取自然汁, 熱煖三合服卽通.

又方. 紅藍花不拘多少, 擣取自然汁, 每服三合, 旋旋嚥下. 無生花, 以乾者, 浸攪濃汁, 溫服亦通.

又方. 桑上白茸不拘多少, 擣羅爲末, 以生蜜浸. 每用半匙, 綿褁, 含化, 旋旋嚥下, 須臾卽通.

又治. 急喉痺浚巡不救.皂莢去皮子生半兩, 擣爲末, 每服少許, 筯頭點在腫處. 更以醋調藥末, 厚塗項下, 須臾便破, 少血出卽愈.

得效. 治纏喉風閉. 光兩日, 胷膈氣緊, 取氣短促, 忽然咽喉腫痛, 手足厥氣閉不通. 頃刻不治, 殺人.升麻四兩剉碎, 水四椀, 煎一椀, 灌下.

又方. 皂角三挺, 搥碎, 挼水一鍾, 灌下. 或吐, 或不吐, 卽安.

斗門. 治纏喉風, 喉閉, 飮食不通, 欲死者.反魂草根一莖洗淨, 納入喉中, 待取惡涎, 出卽差. 今幷根葉細末, 以竹筒吹入喉中, 當吐惡涎, 卽效. 重者, 連二度此法, 有神驗. 反魂草, 卽紫菀也.

經驗秘方. 神效散. 治喉閉熱腫, 語聲不出.荊芥穗[別爲末], 萞麻[生, 去皮, 別硏, 各等分].右入生蜜少許, 圓, 如皂子大. 綿褁, 含化, 急則嚼化.

經驗. 喉閉腮腫.生艾取汁, 濃硏服之. 冬月無生艾, 乾艾煎湯用.

又治. 喉閉又毒氣.桔梗二兩, 水三升, 煮一升, 頓服.

又治. 纏喉風.蒼耳草根老薑一塊, 同硏爛, 濾汁. 以溫白酒浸汁, 服.

又方. 吐涎散. 治喉風, 呑藥不得, 不能飮食.鶴虱二錢半, 酒一鍾, 醋少許, 同煎半鍾, 呑下, 吐出毒涎, 安.