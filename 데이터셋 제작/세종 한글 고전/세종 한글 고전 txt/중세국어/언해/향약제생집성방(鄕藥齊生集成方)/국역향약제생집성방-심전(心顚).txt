聖惠論曰, 心顚者, 由血氣虛, 風邪入於陰經故也. 人之一身血氣少, 則心氣虛, 而精神離散, 魂魄妄行, 因爲風邪所傷, 入於陰經, 則爲顚疾. 又人在胎之時, 其母卒大驚, 邪氣幷居, 令子發癲, 其發, 則仆地, 吐涎沫無所覺, 是也. 源其癲病, 皆由凬邪故也.

經驗良方. 治顚狂發作, 披頭大呌, 欲殺人, 不避水火.苦參細末, 蜜丸, 如桐子大. 每服十丸, 薄荷湯下.

本朝經驗. 治心顚傷寒譫語霍亂發狂, 及邪魅眩乱, 不省人事, 通治方.苦參不以多少, 以水濃煎, 連服一二椀, 其狂卽除, 或就臥, 熟睡而愈.

得效. 獨效苦丁香散. 治忽患心疾, 顚狂不止, 得之. 驚憂之極, 痰氣上犯心包, 當伐其源.苦丁香半兩爲末. 每服一錢重, 井花水調, 滿一鍾, 投之. 得大吐後, 熟睡, 勿令人驚起. 凡吐, 令目翻, 吐時, 令閉双目. 或不省人事, 則令人以手密掩之. 信乎深痼之疾, 必投瞑眩之藥. 吐不止, 以生麝香小許, 溫湯調下, 卽解.

又方. 狐魅, 合手, 大指縳之, 炙合間三七壯, 當爲狐鳴, 卽差.

又方. 卒中邪魅, 恍惚振噤.灸鼻下人中, 及兩手足大指爪甲. 本令艾圓, 半在爪甲上, 半在肉上, 各七壯. 不止, 四十壯. 艾炷如雀糞大.

又方. 灸法. 狂癎不識人, 顚病眩乱, 灸百會九壯.

又方. 鬼魅, 灸入髮一寸百壯.

又方. 卒狂鬼語, 針其足大母指甲下入小許, 卽止.

千金方. 治顚狂不識人.伏龍肝末, 水服方寸匕, 日三.

又方. 治卒發狂.令患人仰臥, 以冷水, 終日淋其面, 良.

又方. 治百邪鬼魅.頭垢, 以水服小豆大, 取吐, 良.

又方. 治魅. 鹿角末, 水服方寸匕, 日三.

本朝經驗. 治急走, 龍膽散.龍膽採根, 陰乾, 酒浸一宿, 再陰乾, 細末. 每服四五錢, 溫酒溫湯任下. 兼治卒死, 心腹急痛, 毒肉毒茸, 三昧心病, 腹內諸䖝癖, 往來楚痛等病.