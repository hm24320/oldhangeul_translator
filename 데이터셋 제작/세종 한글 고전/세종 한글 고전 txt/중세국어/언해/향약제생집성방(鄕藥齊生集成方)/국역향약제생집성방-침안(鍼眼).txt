論曰, 鍼眼者, 以邪熱搏於血脉, 上攻眼目, 發於眥瞼. 結焮腫痛, 赤根白頭, 包褁膿汁, 痛如鍼刺. 治法, 當詳其外證, 隨宜砭刺, 決泄邪毒. 後以消腫敗熱之劑, 断其根本.

聖濟. 治熱客目眥, 結成腫皰.半夏[湯洗七次, 去滑], 細辛[各一兩], 前胡[去芦頭], 枳殼[去穰, 麩炒, 各二兩], 烏梅肉[半兩].右爲麁末. 每服五錢, 水一鍾半, 入生薑一棗大拍碎, 同煎至六分, 去滓. 食後臨臥, 溫服.

又治. 眼暴熱痛, 眥頭腫起.大黃[剉炒], 枳殼[去穰, 麩炒], 芍藥[各三兩], 山梔子仁, 黃芩[各二兩].右麁末. 每服五錢, 水一鍾半, 煎一鍾, 去滓, 食後臨臥, 服.