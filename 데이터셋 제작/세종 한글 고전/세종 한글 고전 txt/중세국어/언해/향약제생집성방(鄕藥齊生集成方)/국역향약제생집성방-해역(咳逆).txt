氣之在人身, 得溫則舒, 遇寒則澁. 肺主氣者也, 若爲寒邪所傷, 則澁而不通, 故氣逆上行, 發爲咳逆也.

經驗良方. 香飮子. 治咳逆不止.乾柿蔕十五枚爲末, 水一鍾, 加白塩梅小許, 煎六分, 服.

和劑. 茯苓半夏湯. 治停痰留飮, 胷膈滿悶, 嘔逆惡心, 或吐痰水.茯苓[去皮, 三兩], 半夏[湯泡七次, 五兩].右㕮咀. 每服四錢, 水一鍾半, 姜七片, 煎一鍾, 空心服.一方, 去茯苓, 用陳皮半夏各七兩, 名爲橘皮半夏湯.

聖濟. 定咳逆殊效方.乾柿[細切, 炒令焦黑], 乾薄荷葉, 陳橘皮[去白, 焙, 各壹兩].右麁末. 每服三錢, 水一鍾半, 煎一鍾, 去滓, 溫服, 日三.

和劑. 桔梗湯. 治胷脇脹滿, 短氣痰逆, 或吐涎沫.桔梗, 陳皮[去白], 半夏[湯洗, 姜製, 各十兩], 枳実[麩炒赤, 五兩].右㕮咀. 每服三錢, 水一鍾半, 姜五片, 煎一鍾, 溫服, 不拘時.

和劑. 化痰玉壺元. 治風痰吐逆, 頭痛目眩, 胷鬲煩滿, 飮食不下, 及咳嗽痰盛, 嘔吐涎沫.天南星[生], 半夏[生, 各壹兩], 天麻[半兩], 頭白麪[三兩].右細末, 滴水爲丸, 如桐子大. 每服三十丸, 用水一大鍾, 先煎, 令沸, 下藥, 煮五七沸. 候藥浮, 卽熟, 漉出. 放溫, 別用生姜湯下, 不計時.

得效. 灸法. 上氣, 欬逆短氣, 胸滿多唾, 惡冷痰, 灸肺腧五十壯. 又法, 灸兩乳下黑白際, 各百壯, 卽瘥. 咳嗽咽冷, 声破{口+候}猜, 則灸天突五十壯[與灸喘急同]. 膏盲腧在四椎下五椎上, 各去脊三寸, 近胛骨, 僅容一指許. 多灸之, 亦效.