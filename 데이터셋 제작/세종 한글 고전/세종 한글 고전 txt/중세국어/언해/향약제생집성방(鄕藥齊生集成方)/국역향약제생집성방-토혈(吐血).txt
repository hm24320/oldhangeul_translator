聖濟論曰, 吐血有三, 一曰內衄, 二曰肺疽, 三曰傷胃. 內衄者, 近從心肺間津液出, 還流入胃, 色如豆汁. 凝留胃中, 滿悶卽吐, 如衄血狀, 是也. 肺疽者, 飮酒滿悶卽吐, 血從吐出, 少或一合, 多至一升, 是也. 傷胃者, 飮食過度, 胃冷不化, 煩悶强嘔, 食物與氣, 俱上衝蹙, 胃脘因致傷損, 吐血鮮赤, 是也. 三者, 證雖不同, 要之, 皆有大虛損, 及飮酒勞傷所致.

經驗良方. 黑神散. 治大人吐血, 及傷酒食飽, 低頭掬損. 吐血至多, 幷血妄行, 口鼻中俱出. 但聲未失者, 投之, 無不效.百草霜不拘多少, 硏爲細末, 吐血時, 用糯米飮調下一二錢, 立佳. 鼻衄, 一字吹入鼻中, 立效. 皮肉破處, 及灸瘡出血, 百般用藥不止, 摻半錢, 或一字, 立止. 百草霜卽鍋底黑, 如用鄕人家鍋底上者, 爲佳. 謂鄕人常多燒野草, 所以名百草霜.

直指. 治諸血吐血衄血.生蘿蔔取汁半鍾, 入白塩少許, 服之, 立效. 如無, 只用蘿蔔子一分, 微炒, 紫蘇莖葉半分, 剉散用煎, 亦效.

又, 血餘散. 治吐血衄血.頭髮燒存性, 硏細. 每服二錢, 米飮調下. 衄者, 更以少許, 吹入鼻.

百一選方. 治吐血.松烟墨汁服之, 卽愈.

山居四要. 治吐血.側栢葉硏細, 以酒調下. 乾爲末, 米飮調下亦效.又伏龍肝不以多少, 爲末, 荊芥汁調下.

經驗良方. 治吐血.熟艾一拳許大, 以水三鍾, 煮取一鍾, 服.

又方. 荊芥連根洗淨, 搗汁半鍾, 飮之. 無生者, 穗爲末, 熟水調溫服.

聖濟. 治吐血咯血, 靑金散.荷葉不拘多少, 焙乾, 搗羅爲末, 米飮調下二錢.

得效. 蓮心散. 治勞心吐血.蓮子心五十枚, 糯米五十粒, 同爲末, 酒調服, 效.

黎居士簡易. 側栢散. 治內損吐血下血. 或因酒大過, 勞傷於內, 血氣妄行, 其出如湧泉, 口鼻皆流, 須臾不救則死. 服此卽安, 宜服之.栢葉[壹兩半, 蒸乾], 人參[去蘆, 壹兩], 荊芥穗[壹兩, 燒灰].右細末. 每服三錢, 入飛羅麪二錢拌勻, 新汲水調, 稀糊相似, 啜服, 立效.

又方. 百草霜白芷爲末. 每服三錢, 濃米飮倂服.

大全良方. 四生圓. 凡吐血衄血, 陽乘於陰, 血熱妄行.生荷葉, 生艾葉, 生栢葉, 生地黃[各等分].右爛硏, 如雞卵大. 每服一圓, 水三鍾, 濾過, 溫服.

直指. 人參湯. 治吐血咯血.人參熳火煎服.

千金翼. 治吐血百方不差, 療十十差, 神效不傳方. 詳此藥性, 治熱毒吐血, 有效.生地黃汁[半升], 生大黃末[壹方寸匕].右煎地黃汁三兩沸, 調大黃末, 令均, 爲三服.

又方. 伏龍肝硏令極細. 每服二錢, 新汲水調下, 頻服, 取效.