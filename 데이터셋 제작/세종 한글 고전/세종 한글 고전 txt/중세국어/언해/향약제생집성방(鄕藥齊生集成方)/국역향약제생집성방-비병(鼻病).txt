經驗良方. 鼻不聞香臭, 多年日近者, 用三五日, 便聞香.生葱分作三截. 早用葱白, 午用葱管中截, 晩用葱管末, 稍一截塞入鼻中, 令透裏, 方得.

又治. 𪖵鼻有瘜肉, 不聞香臭. 曾有人患瘜肉, 已垂出鼻外. 用此藥, 卽化爲黃水, 點滴至盡, 不三四日, 愈.瓜丁[卽瓜蔕], 細辛[各等分].右爲細末, 以綿褁如豆許, 塞鼻中, 須臾卽通. 無細辛可.

聖惠. 鼻中瘜肉.陳瓜蔕一分爲末, 羊脂和, 少許付瘜肉上, 日三.

千金. 治鼻中瘜肉.蝟皮炙爲末, 綿褁, 塞之, 三日.

又方. 釜底黑細篩, 水服之, 三五日.

聖惠. 治鼻塞, 多年不聞香臭, 水出不止.蒺梨二握, 以水一鍾半, 煮一鍾. 仰臥, 先滿口飯, 以汁一合, 灌鼻. 不過再灌之, 連出兩箇瘜肉, 似赤蛹䖝, 卽差.

又治. 鼻雝.皂莢炙爲末, 如小豆大, 以竹管吹鼻中.

又方. 乾薑末, 蜜和, 塞鼻中. 吹亦佳.

又方. 以馬新屎汁, 仰頭, 含飯, 滿口, 灌鼻中.

直指. 通頂散. 治鼻𪖵.瓜蔕, 梨蘆[各一分], 皂角肉[半分], 麝[少許].右爲末, 吹些入鼻.

聖濟. 治鼻中生瘡.擣杏仁, 乳和, 付之. 亦燒核, 壓取油, 付之.

得效. 治久患鼻膿極臭者.百草霜末, 冷水調服.

千金. 治鼻痛.常以油塗鼻內外. 酥亦得.

又治. 涕出不止.灸鼻兩孔與柱齊七壯.

又治. 鼻窒氣息不通.瓜蔕末少許吹鼻中. 亦可綿褁, 塞耳中.

又方. 槐葉[五升], 葱白[切, 一升], 豉[一合].右以水五升, 煮三升, 分溫三服.

又治. 疳䖝蝕鼻生瘡.銅筯頭燒, 酢淬之. 數過, 取酢, 付之.

又方. 以人屎灰塗, 差.

又治. 卒食物從鼻中, 縮入腦中, 箇箇痛不出.牛脂若羊脂, 如指頭大, 內鼻中, 以鼻吸取脂, 須臾脂消, 則物逐脂, 俱出也.

濟生. 治肺熱, 鼻發赤瘰, 俗名酒皶鼻.梔子仁不拘多少, 細末, 黃蠟爲丸, 如桐子大. 每服二十丸, 食後, 茶酒任下.

直指. 治酒査鼻.白塩常擦, 妙.