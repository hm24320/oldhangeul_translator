論曰, 夫五藏六府之精氣, 皆上注於目. 令風入係頭, 則血脉凝泣, 不能上注. 且肝主目而惡風, 受血而能視. 令風寒客之, 故令目風眼寒.

聖濟. 治目風眼寒, 及昏腫多淚.細辛[去苗, 半兩], 五味子, 防風[去叉], 桔梗[炒], 茺蔚子, 玄參[各一兩].右爲麁末. 每服三錢, 水一鍾, 煎七分, 去滓, 空心, 溫服.

又治. 一切風眼, 及風攻頭系.甘菊花, 人參, 白茯苓, 山芋[各等分].右爲細末, 煉蜜爲丸, 如桐子大. 食後臨臥, 熟水下三十丸.

鄕藥救急. 治眼風赤.黃蘗皮, 竹葉, 古銅錢[五枚].右以水煎, 內塩小許, 濃煮, 去滓. 洗熨.

聖濟. 治風毒上攻頭目.乾荊芥穗[三兩], 乾薄荷葉[三兩], 木賊[二兩], 蟬殼[二兩, 洗去塵土, 焙乾], 虵蛻皮[一錢, 炒黃, 別硏爲細末].右先擣前四味, 次入虵蛻皮末, 拌勻. 每服一錢, 臘茶, 或酒調下, 不拘時.