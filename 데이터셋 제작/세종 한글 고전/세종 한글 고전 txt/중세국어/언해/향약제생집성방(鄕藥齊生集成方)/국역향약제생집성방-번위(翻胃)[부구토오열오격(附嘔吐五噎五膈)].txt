集成論曰, 翻胃之證, 其初也, 未有不由五噎五膈而始者. 五噎五膈者, 喜怒不常, 憂思勞伇, 驚恐無時, 七情傷於脾胃, 欝而生痰, 痰與氣搏, 升而不降, 飮食不下. 盖氣留於咽嗌者, 爲五噎, 結於胷膈者, 爲五膈. 治療之法, 當順氣化痰, 溫脾養胃. 久而不治, 則氣軆虛弱, 脾胃冷絶, 致成翻胃, 食罷卽反, 或一日二日而反. 至此, 亦甚危矣.

經驗良方. 治翻胃.𥨫中心土, 幷炭灰, 十餘年者佳, 細末, 米飮調下二三錢.

又治. 年深膈氣翻胃, 常有痰涎, 時時嘔吐, 胷中多𨠦水, 吐淸水無時, 腹中痛楚, 或時秘結, 或時冷滑.早禾稿燒灰, 却將熱湯淋, 灰汁, 帶溫服之, 聽其吐出. 盖胃中有䖝, 灰能殺也. 早禾稿卽早稻蒿也.

聖濟. 治胃反及膈氣, 不下食.蒼米或白米, 遇日西時, 於日下, 水微拌, 濕自心中. 想日氣如在米中. 便只日中㬠, 乾紙袋盛, 掛通風處. 每有患者, 水煎一撮, 和汁, 飮之, 卽時便下.

千金. 治乾噦, 若手足厥冷.生薑食佳. 此是嘔家聖藥.

鄕藥救急. 治乾嘔不息.蒲萄根濃煎汁, 細細飮之.

經驗良方. 治卒然嘔噦. 飮新汲水一鍾.

又方. 治病人乾嘔.馬屎酒浸一宿, 取汁澄淸, 溫服之.

聖濟. 治胃虛脹, 其氣上逆, 食則反出.白礬三兩燒, 令汁盡, 細硏如麪, 以硏飯爲丸, 如桐子大. 每空心, 米飮下十五丸.

又治. 胃氣虛冷, 不飮食, 食已卽吐𨠦水.吳茱萸[湯洗七徧, 炒乾], 乾薑[炮裂].右等分, 細末, 空心, 熱酒調下三錢.

經驗良方. 治卒噎. 滿口著蜜. 食之卽下.

本朝經驗. 治食噎. 使兩人各提耳, 吹兩耳卽下.

又方. 削大蒜, 納鼻中卽下.

聖惠. 治膈氣, 咽{口+候}塞, 飮食不下.用碓杵觜上細糠, 蜜丸, 如彈子. 非時含一丸, 嚥津.[取糠法. 以杵浸水, 搗米, 刮付者, 用.]

千金翼. 治噎病.酥蜜生薑汁, 合一升, 微火煎二沸. 每服兩棗許, 納酒中, 溫服.

又方. 以手巾褁舂杵頭糠, 拭齒.

聖濟. 治胷中愊愊如滿, 噎塞唾沫.陳橘皮[湯浸, 去白, 焙, 半兩], 枳實[麩炒, 壹兩半].右麁末. 每服五錢, 水二鍾, 入生薑一分拍破, 同煎, 至一鍾, 去滓, 溫服. 日三, 空心, 日午, 臨臥, 各一.

又治. 脾胃虗寒, 痰盛嘔吐.厚朴[姜汁, 灸, 壹斤], 半夏[湯洗, 去滑, 焙切, 半斤], 棗[生絹袋盛, 三斤], 生薑[三斤, 硏取汁盡, 更入水弍椀, 絞取汁].右銀器內, 用文武火, 煮盡薑汁. 取厚朴半夏, 焙乾爲末, 棗去皮核. 入前藥於臼中, 再搗爲丸, 如桐子大. 每服空心臨臥, 溫酒下二十丸.

濟生. 治胷痞痛徹背脇, 喘急妨悶.瓜蔞実[別硏], 枳殼[去穰, 麩炒], 半夏[湯洗七次], 桔梗[炒, 各壹兩].右末, 姜汁打糊圓, 如桐子大. 每服五十圓, 食後淡姜湯下.

得效. 治吐逆不止, 灸法. 兩乳下, 各一寸, 以瘥爲度. 又灸臍上一寸二十壯. 又灸內踝下三指稍斜向前三壯. 中脘一穴, 在臍上四寸, 足三里二穴, 在膝下三寸, 各灸七壯, 或九壯. 其效尤著.