論曰, 齒齗虛腫, 甚者, 齒間血出. 盖血性得溫, 則宣流故也.

肘後. 治齒痛斷間出血, 極驗.塩末, 每夜厚封齒齗上, 有汁瀝盡, 乃臥. 其汁出時, 乃扣齒勿住. 不過十夜, 疼血止. 更久, 尤佳. 忌猪肉油菜等.

千金. 治齒間出血.苦竹葉濃煮塩少許, 寒溫得所含之, 涎出, 吐之.

經驗. 治無故牙動, 牙宣血出.香附子去皮毛, 細切, 薑汁浸一宿, 曝乾爲末. 漱口揩齒, 白其齒堅, 而無動無血矣.

得效. 治牙宣出血痛.槐花, 荊芥穗[各等分].右爲末, 擦牙, 仍煎, 點服.

聖濟. 治牙疼肉爛, 血出不止.細辛[一兩], 草烏頭鑵[子內燒存性, 一兩].右爲細散, 用少許揩牙, 出涎.

又治. 齒斷血出.生地黃[二兩, 切], 大豆[三合, 炒香熱], 柳枝[切, 一合].右將豆及柳枝炒令焦, 以酒四鍾, 沃之, 卽下地黃, 更煎五六沸. 去滓, 熱漱冷吐.