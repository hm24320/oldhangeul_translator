聖濟曰, 胷痺之病以胷中痞結不通, 故有噎塞之證. 盖寒氣客於五臟六腑, 因虛而發, 上衝胷間, 則氣痺而不通, 甚則爲噎塞也. 又曰, 軆虛之人, 寒氣客之, 氣結在胷, 欝而不散, 故爲胷痺. 其證心下堅滿痞急. 甚者㽲痛. 搶心如刺, 手不得犯. 治之稍緩, 便致危殆, 不可忽也. 其脉陽微而陰弦. 陽虛則知在上焦, 陰弦故令胷痛.

千金方. 治胷痺, 氣壅滿心隔不利.枳實二兩, 麩炒微黃爲末. 非時以淸粥飮調下二錢.

仁齋直指. 生地黃膏. 治熱氣乘心作痛.石菖蒲[一兩半], 北前胡, 赤茯苓[各三分].右爲末, 蜜一鍾, 生地黃汁一鍾, 夾硏爲膏. 每服彈子大, 紫蘇煎湯, 食後調下.

易簡. 治卒苦煩攻胷痛.薏苡根, 㕮咀如麻豆. 每服五錢, 水一鍾半, 煎一鍾, 去滓, 溫服.

又方. 治胷痛.积實[去穰, 麩炒], 陳麴[微炒], 白朮[各壹兩].右搗羅爲細. 每服二錢, 溫酒調下, 日三服.

御藥院方. 葳靈屳丸. 宣通五臟, 去腹內冷滯. 心膈痰水, 久積癥瘕, 痃癖氣塊, 膀胱冷, 膿惡水, 腰膝冷, 但是腰脚腫痛麻痺, 皆可治之.葳靈屳生用細末, 煉蜜丸, 如桐子大. 每服三十丸, 加至十丸, 食前, 溫酒送下. 忌茶.

易簡. 治胷痺已差後, 更發者.韭根二斤淨洗, 搗絞汁, 溫服一小鍾.

百要方. 治胷膈一切結實, 冷熱衝壅不調, 神效.生薑[和皮], 杏仁.右合搗如泥, 和水作煎, 絞取汁. 和酒服, 水服亦得.

聖濟. 治胷痺.枳實[去穰, 麩炒, 半兩], 括樓實[壹枚, 幷穰用], 厚朴[麁皮, 生姜汁炙, 三兩].右剉, 如麻豆大. 每服五錢, 水二鍾, 煎一鍾, 去滓. 溫服, 空心, 日晩, 各一.

易簡. 枳實[去穰, 麩炒, 四枚], 厚朴[去麁皮, 生姜汁炒, 參兩].右麁末. 每服五錢, 水二鍾, 入薤白一握切, 煎一鍾, 去滓. 溫服, 空心, 日晩, 各一.

又治. 胷痺短氣.陳橘皮[湯浸, 去白, 焙, 參兩], 枳實[炙, 弍兩半].右剉, 如麻豆大. 每服五錢, 水一鍾半, 入生薑五片, 煎一鍾, 去滓. 溫服, 日再.

衍義本草. 治胷膈痛徹背, 心腹痞滿, 氣不得通, 及治痰嗽.大括樓去穰取子, 熟炒, 別硏, 和子皮, 麪糊爲丸, 如桐子大. 米飮食後下十五丸.

又方. 治胷膈壅滯, 去痰開胃.半夏淨洗, 焙乾爲末. 以生薑自然汁, 和爲餠子, 用濕紙褁, 於熳火煨, 令香. 熟水兩鍾, 用餠子一塊, 如彈子大, 入塩半錢, 煎取一鍾, 溫服. 能去胷膈壅逆, 大壓痰毒, 及治酒食所傷, 其功極驗.