論曰, 經脉虛, 風邪乘之, 血氣損少, 不能榮潤, 故令動搖也.

千金翼. 齒動痛.白塩末, 封齒齗上, 日三夜二.

又方. 扣齒三百下, 日一夜二, 卽終身不發, 至老不齒病.

聖濟. 治齒動搖欲墮.生地黃肥者, 細切, 以麪褁, 如彈丸大. 於所患齒處, 嚼之, 嚥汁盡, 卽更用二三度.

又方. 皂莢不蚛者不計多少, 燒存性, 擣爲末. 代齒藥, 揩之.

又方. 以皂莢不限多少, 燒作黑灰色, 便硏, 然後以地黃汁和, 如雞子大. 又燒令通赤, 擣羅訖, 又以地黃汁和. 如此者, 三徧, 擣羅散, 貼齒痛, 神效.

又治. 牙齒動搖疼痛, 齒齗宣露, 咬物不得.細辛[二兩], 柳枝皮[四兩].右細剉, 於銚中炒令黃. 內大豆一升, 和柳皮, 更炒, 候爆聲絶, 於瓷器中盛, 用好酒五升, 浸經一宿. 煖一大鍾, 熱含冷吐. 以差爲度.

本朝經驗. 紫莖蓖麻根, 養齒, 永不齒病.

又方. 李根白皮[三兩], 蒼耳子[三合].右剉碎, 每用一兩, 水煎. 熱含冷吐.

本朝經驗. 治齒痛.黃蠟少許著痛齒上, 鐵筯燒令熱, 著蠟上. 鎔卽差.

又方. 馬踏板去垢, 作栍, 火炙, 咬之.

千金. 治齒根腫.松葉一把切, 塩一合, 以酒三升, 煮取一升, 熱含.

百一選方. 治牙疼.塩[二兩], 草烏[一兩].右同炒, 令草烏黑色, 同爲細末, 以擦患處.

得效. 防風散. 治牙疼.防風, 鶴虱[等分].右剉散, 濃煎噙漱, 立效. 老鶴虱草, 硏爛, 塞痛處, 亦可.

巢氏病源論. 治牙齒動.升麻, 當歸[等分].右細末, 擦之.

又方. 水煮含, 冷則吐.

聖濟. 治齒搖動.生地黃[五斤, 麁者, 取汁], 山芋, 白茯苓, 人參[各四兩], 枸杞根[三兩, 麁大者].右先煎生地黃汁. 擣諸藥末, 用好酒一斗, 別煎, 至三升, 去滓. 入前下地黃汁, 同再煎, 入白蜜一斤, 酥少許, 煎候可丸, 卽成丸, 如小豆大. 每服酒下二十丸, 一日三服, 漸加至五服.

又治. 風衝牙齒搖動.芎藭[剉, 一兩半], 細辛[半兩], 防風[去叉, 一兩], 薏苡仁[一兩].右爲麁末. 每用五錢, 以水三鍾, 煎一二十沸, 去滓. 熱含冷吐. 嚥津無防.

又治. 牙齒痛.生乾地黃[三兩, 焙], 獨活[去蘆, 一兩].右㕮咀. 每服三錢, 以酒二鍾浸一宿, 煎十餘沸, 去滓. 熱漱冷吐.

本朝經驗. 細辛散. 治牙齒疼痛.露蜂房, 荊芥, 細辛[各等分].右細末. 每服半字, 噙溫水, 隨痛左右, 鼻內畜. 更用半錢, 擦牙痛處, 有津卽吐, 誤嚥不防. 不拘時.