諸欬統論曰, 腑臟皆有欬, 非獨肺也. 盖肺合皮毛, 故先受之. 肺欬之狀, 欬而喘息有音, 甚則唾血. 心欬之狀, 欬而心痛, {口+候}中介介如骾狀, 甚則咽腫{口+候}痺. 肝欬之狀, 欬而兩脇下痛, 甚則不可以轉, 轉則兩胠下滿. 脾欬之狀, 欬而右胠下痛, 陰引肩背, 甚則不可以動, 動則欬劇. 腎欬之狀, 欬而腰背相引痛, 甚則欬涎. 五藏之欬, 久而不已, 各以其合, 移於六腑. 故脾移於胃, 肝移於膽, 肺移於大腸, 心移於小腸, 腎移於膀胱, 其終則又移之於三焦. 胃欬之狀, 欬而嘔, 甚則長蟲出, 是也. 膽欬之狀, 欬而嘔膽汁, 是也. 大腸欬之狀, 欬而遺失, 是也. 小腸咳之狀, 咳而失氣, 氣與欬俱失, 是也. 膀胱欬之狀, 欬而遺溺, 是也. 至於三焦之欬, 則咳而腹滿, 不欲食飮, 使人多涕唾, 而面目浮腫. 又有所謂十欬者. 其證雖各不同, 要之, 不離于五臟六腑而已.

又論曰, 肺主皮毛, 皮毛先受寒邪, 乃爲欬嗽. 五藏六府, 又皆禀氣於肺, 故各以其時, 感寒而受病, 亦能爲嗽. 形證不同, 治亦隨異. 學者審之.