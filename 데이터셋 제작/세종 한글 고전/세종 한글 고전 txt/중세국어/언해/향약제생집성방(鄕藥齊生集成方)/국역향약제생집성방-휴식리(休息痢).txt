聖濟論曰, 休息痢者, 腸中宿痰痼滯. 每遇飮食不節, 停飮不消, 乍差乍發, 故謂之休息. 當加之以消削陳寒痼積之劑則愈.

得效. 薑茶圓. 止休息痢大效.乾薑[炮], 建茶[各一兩].右以烏梅取肉圓, 如桐子大. 每服三十圓, 食前米飮下.

聖濟. 治休息痢, 日夜頻倂, 白茯苓丸.白茯苓[半兩], 黃連[二兩半], 黃蘗, 羚羊角[各一兩半].右爲末, 煉蜜和丸, 如桐子大. 每服空心, 以米飮下三十丸. 午再服.

又治. 休息痢, 當歸丸.當歸[剉炒], 黃連[去須], 烏梅[去核, 焙, 各一兩].右細末, 以生蒜汁和, 衆手丸, 如桐子大, 焙乾. 每服三十丸, 空心, 煎厚朴湯下, 加至五十丸.