論曰, 謂喉裏腫塞痺痛, 水漿不得入也. 治稍緩, 殺人.

聖濟. 治急喉痺.生油一合急灌之, 立愈. 若未差, 急解髮令散, 當頂心, 取方寸許, 急捉, 痛援之, 少頃當通. 如更急, 則喉下當喉管口, 灸一壯, 如麥粒大. 火至卽差. 氣雖似絶, 但心下暖者, 亦可救. 此數法皆神驗.

又治. 喉痺水漿不入.取石蠏, 冷水磨飮之. 兼塗喉上, 差.

又方. 生惡實莖葉硏, 塗喉上. 兼椎一莖, 令頭破, 納喉中, 差.

又方. 生硏糯米, 入蜜, 飮之.

又方. 以糯米半升炒焦, 碾末, 水調成膏, 貼喉上. 再換, 腫消.

又方. 射干細剉. 每服五錢, 水一鍾半, 煎一鍾, 去滓, 入蜜少許, 旋旋服.

肘後. 治卒喉痺.黃蘗片蜜炙, 含之.

又方. 射干一片含嚥汁, 差.

本朝經驗. 治喉痺.新汲水一椀, 以病人常食, 匙急攪. 候水色靑, 次以鈍刀, 刮取病人脛脊上白屑一錢許, 和水服. 未膿卽消, 已膿卽潰. 大有神驗. 脛男左女右.

又方. 生牛膝根熟擣, 和醋炒, 以細帛褁, 以繩繫, 垂入喉中腫處. 良久, 引出, 則惡涎淸水流出, 愈. 若惡涎未盡, 再用前法.

又方. 赤芍藥根塗蜜, 含之.

又方. 大蒜一瓣, 細嚼含口內. 若腫滿不能嚼, 則細硏納口, 效.

又方. 桔梗射干薄荷等分細末, 煉蜜丸, 如龍眼大. 每一丸, 以絹帛褁, 含化, 津液下喉, 卽效.

鄕藥救急. 治喉痺五言.炭火燒桃核, 仍須不断烟.一鍾溫酒下, 莫把万金傳.但能開口下, 雖死卽還生.

又治. 喉痺卒不語.虵蛻皮甁中燒烟, 張口熏之.