聖濟論曰, 疳有五種, 久變爲𧏾, 曰白, 曰赤, 曰蟯, 曰𧏾, 曰黑也. 盖腸胃虛弱, 嗜味過度, 致脾氣緩弱, 穀氣衰微, 榮衛虛損, 而致然也. 張子和曰, 病疳利, 水穀不化, 日夜無度, 腹中雷鳴, 下利完穀出. 啓玄子曰, 風在腸中, 上熏於胃, 所食不化而出. 終至於䖝𧏾之生也.

王氏簡易方. 薤白餠. 治疳痢.薤白一握.右生搗如泥, 以粳米粉和之, 煉蜜調作餠. 炙熟與喫, 不過三兩度, 差.

楊氏産乳方. 療疳痢困重.樗白皮搗, 麪拌, 作小顆子. 日曬, 少時又拌, 凡三過. 水煮至熟, 加塩醋, 酒亦得. 頻服多少, 量兒大小.

聖濟. 治久痢赤白, 疳濕諸疾, 五皮湯.槐皮, 桃皮, 樗根白皮, 柳皮, 棗皮[各以患人手把外截, 一握].右細剉, 用水二鍾, 煎一鍾, 去滓, 空心溫服. 未止, 再服.

又治. 久痢變疳, 下部生惡瘡, 惡寒壯熱, 二白湯.桃白皮, 槐白皮[各切, 一升], 苦參[切, 五合], 熟艾[三月三日者, 五合], 大棗[十枚, 擘].右以水五升煮, 取二升半, 去滓. 內熊膽一棗許大, 攪令勻. 取二升, 用竹筒, 灌下部, 餘分三服.