論曰, 肝經虛而風邪乘之, 則目痒. 心熱盛而血行湧溢, 則目赤. 今赤且痒, 而瞼又急, 則以風熱交作於內, 而又外冒寒冷之氣. 邪毒方熾, 氣血不得流通, 故時痛也.

聖濟. 治赤目痒澁, 及一切目疾, 湯器熨.盛熱湯滿器[銅器尤佳], 以手掬熨眼. 眼緊閉勿開, 亦勿以手揉眼. 但掬湯沃, 湯冷卽已. 若有疾, 一日可三四爲之, 無疾, 日一兩次沃, 令眼明. 此法最治赤眼及瞼眥痒. 昔有人, 因少年夜書小字, 病目痛楚, 凡二十年, 用此法, 遂永差. 又有人苦目昏, 用此法, 踰年後, 遂能燈下觀細書. 大率血得溫, 則榮, 目全要血養. 若衝風冒冷, 歸而沃之, 極有益於目.