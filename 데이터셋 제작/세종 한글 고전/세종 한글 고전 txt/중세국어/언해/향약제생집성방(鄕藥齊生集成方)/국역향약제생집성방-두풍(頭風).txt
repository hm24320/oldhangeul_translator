仁齋直指曰, 頭居其上, 當風寒之衝, 一有間隙, 則若項若腦若耳若鼻風邪乘虛, 皆得而入之. 况復櫛沐取涼, 飽食仰臥之不謹乎. 頭風爲病, 不必須有偏正. 頭疼之證, 但自頸項以上, 耳目口鼻眉稜之間, 或有一處不若吾之體焉, 皆其漸也, 有頭疼, 有頭運, 有頭皮頑厚, 不自覺知. 有口舌不仁, 莫知滋味, 或耳聾, 或頭汗, 或目痛, 或眉稜上下掣痛, 或鼻中聞香極香, 聞臭極臭, 或只呵欠而作眩運之狀, 凡此皆頭風證也.

聖惠方論曰, 諸陽之經, 皆上注於頭面. 若運動勞伇坐臥不謹, 致陽氣發泄, 腠理開踈, 而受之風邪, 謂之首風. 其偏正痛者, 以其所中之有偏有正也.

千金. 治卒惡風頭.芥子末醋和, 傅頭一周時.

外臺秘要. 治頭風.生油二升, 塩一升末, 同煎一宿, 令消盡, 塗頭.

千金翼. 葶藶子細末, 以湯淋, 取汁, 洗頭, 良.

聖惠. 治心虛風眩頭痛.生薯藇不限多少, 去皮, 摩如稀麪. 白麪和, 作撥粥, 於豉汁中煮, 入五味, 調和, 飮之.

日和子. 治頭痛.決明子末, 水調, 貼大陽穴.

又. 決明子作枕, 枕之, 勝黑豆. 治頭風, 明目也.

又治. 偏頭痛.京藭細剉, 酒浸, 服之, 佳. 或云, 不可多服.

得效. 蘿蔔汁少許, 仰臥, 左痛注右, 右痛注左. 或兩鼻, 皆注, 良. 亦數十年患, 皆一二注而愈.

聖惠. 治風頭痛, 百醫不差, 枕頭方.食茱萸葉剉灑, 酒拌勻, 以絹袋盛之, 於甑中蒸熟. 乘熱, 分兩苞子, 更換枕之, 取差爲度.

又治. 風頭痛, 眼瞤, 鼻塞, 眼暗, 冷淚.杏仁半升擣碎, 以水一斗, 煮二三十沸, 看冷熱, 洗頭如汗出, 避風. 洗三度, 差.

又治. 風頭痛語澁徤忘, 烏金煎.黑豆[一升, 淨淘], 獨活, 荊芥, 黃芩[各一兩], 石膏[三兩].右細剉, 以水五大鍾, 煎一大鍾. 入淸酒一升, 攪濾, 去滓. 再煎如稀膏, 盛於瓷合中, 每服食後, 用溫酒調下一茶匙.

得效. 瓜蔕散. 治胷中有伏痰, 吐之, 卽愈.瓜蔕末, 赤小豆末[各等分].右硏勻, 熱米飮調一錢. 羸者服半錢, 得吐爲度, 差.

又, 都梁圓. 大治諸風眩暈, 婦人産前産後, 乍傷風邪, 頭目昏重, 及血風頭痛. 服之, 令人目明. 凡沐浴後, 服一二圓, 佳. 暴寒乍暖, 神思不淸, 傷寒, 頭目昏暈, 並宜服之.白芷大塊, 新白者, 以沸湯泡洗爲末, 煉蜜和圓, 如彈子大, 每服一圓. 多用荊芥, 點臘茶, 細嚼下, 食後常服諸. 無所忌, 只乾咽嚼亦可. 一方, 用豆淋酒化下空心.

直指. 治頭面諸風.新白芷剉, 以蘿蔔汁浸, 日乾爲末, 沸湯調, 食後服. 或以些字搐入鼻, 左用右, 右用左. 屢效.

聖惠. 治風頭旋, 腦皮腫痺.松花春三月, 取五六寸, 如鼠尾者, 不以多少蒸. 細切一升, 生綃袋貯, 以酒三升浸五日. 每服空心溫服五合, 晩食前, 再服.

得效. 點頭散. 治氣攻頭痛.川芎二兩, 香附子炒, 去毛, 四兩爲末. 淡茶淸調常服, 除根.

鄕藥救急. 治頭風裂痛.香附子爲末. 每服三錢, 臘茶調下, 食後日三五服.

肘後. 皂角末, 以竹筒吹入鼻中, 卽止.

直指. 芎芷散. 治頭風風壅.川芎, 白芷, 荊芥穗, 軟石膏[煆, 各等分].右爲末. 每服一錢, 食後沸湯調下.