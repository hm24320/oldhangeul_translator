鄕藥濟生集成方序. 醫藥以濟扎瘥, 仁政之一端也. 昔神農氏使歧伯甞草木, 典醫療疾. 周禮有醫師掌醫之政, 令聚藥以共醫事. 厥後善醫者兪扁和緩之徒, 現於典記者多矣. 然其書皆不傳. 自唐以來其方世增, 方愈多而術益踈. 盖古之上醫, 唯用一物以攻一疾, 後世之醫, 多其物以幸有功. 故唐之名醫許胤宗有獵不知兔, 廣絡原野之譏, 眞善喩也. 然則合衆藥而治一病, 不若用一物之爲切中也. 但難精於知病而用藥耳. 吾東方遠中國. 藥物之不産玆土者, 人固患得之之難也. 而國俗往往能以一草而療一病, 其效甚驗. 甞有三和子鄕藥方, 頗爲簡要, 論者猶病其畧. 曩日今判門下權公[仲和], 命徐贊者尤加蒐輯, 著簡易方, 其書尙未盛行于世. 恭惟我主上殿下仁聖之資, 受命開國, 博施濟衆之念, 靡所不至. 每慮窮民病莫得醫, 深用惻然. 左政丞平壤伯趙公[浚], 右政丞上洛伯金公[士衡]上體聖心, 請於中國置濟生院, 給之奴婢, 採取鄕藥, 劑和廣施, 以便於民. 中樞金公[希善]悉掌其事. 諸道亦置醫學院, 分遣敎授, 施藥如之, 俾其永賴. 又患其方有所未備, 乃與權公特命官藥局官更考諸方, 又採東人經驗者, 分門類編, 名之曰鄕藥濟生集成方, 附以牛馬醫方. 而金中樞觀察江原, 募工鋟梓, 以廣其傳. 皆易得之物, 已驗之術也. 苟精於此, 則可能一病用一物, 何待夫不産而難得者哉. 且五方皆有性, 十里不同風. 平居之時, 食飮嗜慾酸醎寒暖之異宜, 則對病之藥, 亦應異劑, 不必苟同於中國也. 况遠土之物, 求之未得而病已深, 或用價而得之, 陳腐蠧敗, 其氣已泄. 不若土物氣完而可貴也. 故用鄕藥而治病, 必力省而效速矣. 此方之成, 其惠斯民爲如何哉. 傳曰, 上醫醫國. 方今明良相逢, 肇開景運, 以拯生民塗炭之苦, 以建萬世盤石之基. 夙夜孜孜, 盡心於治, 益圖所以活民生, 而壽國脉者. 仁民之政, 裕國之道, 本末兼擧, 大小畢備, 以至醫藥療疾之事, 亦拳拳焉. 調護元氣, 培養邦本, 如此其至, 其醫國也大矣. 仁被一時, 澤流萬世者, 豈易量也哉. 洪武三十一年蒼龍戊寅夏六月下澣.