孝肅圖像 隋

徐孝肅이 져머셔 아비 죽거늘 ᄌᆞ라아 아ᄇᆡ 樣子ᄅᆞᆯ 어미ᄃᆞ려 무러 그려 廟애 두고 아ᄎᆞᆷ나죄 뵈며 朔望애 祭ᄒᆞ더라≪朔ᄋᆞᆫ 初ᄒᆞᆯ리오 望ᄋᆞᆫ 보로미라≫ 數十年을 어미 셤교ᄃᆡ 怒ᄒᆞᆫ ᄂᆞᆺ고ᄌᆞᆯ 집사ᄅᆞ미 몯 보더니 어미 늘거 病ᄒᆞ얫거늘 손ᅀᅩ 자리 고티며 두ᅀᅥ ᄒᆡᄅᆞᆯ 시름ᄒᆞ야 ᄃᆞᆮ니거든 아니 슬피 너기리 업더니 어미 죽거늘 菜蔬와 믈와 ᄲᅮᆫ 먹고 겨ᅀᅳ레 居喪 옷 ᄲᅮᆫ 닙고 ᄲᅧ ᄲᅮᆫ 잇더니 한아비와 어버ᅀᅴ 墓ᄅᆞᆯ다 ᄒᆞᆰ 지여 ᄆᆡᇰᄀᆞᆯ오 마ᅀᆞᆫ 나ᄆᆞᆫ ᄒᆡᄅᆞᆯ 侍墓사라 죽ᄃᆞ록 머리 퍼디고 발 바사 ᄃᆞᆮ니더라

徐孝肅. 汲郡人. 早孤不識父. 及長. 問父形貌於其母. 因求畵工圖之. 置之廟而定省焉. 朔望則享之. 事母數十年. 家人未見其有忿恚之色. 及母老疾. 孝肅親易燥濕. 憂悴數年. 見者無不悲悼. 母終. 茹蔬飮水. 盛冬單衰. 毁瘠骨立. 祖父母父母墓皆負土成之. 廬墓者四十餘年. 被髮徒跣. 至於終身.[詩]早孤不識父容儀. 圖像依依問母慈. 構廟晨昏能定省. 殷勤祭享似存時.母存愛敬歿悲辛. 廬墓曾經四十春. 兩世墳塋躬負土. 跣行被髮竟終身.