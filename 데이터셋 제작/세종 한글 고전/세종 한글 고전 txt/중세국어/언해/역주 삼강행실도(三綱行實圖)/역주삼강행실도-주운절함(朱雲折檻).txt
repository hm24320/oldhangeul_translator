朱雲折檻 漢

吏民이 모다 ᄉᆞᆯᄫᅩᄃᆡ 災變ᄋᆞᆫ 王氏 政事 자뱃논 젼ᄎᆡᅌᅵ다 ᄒᆞ야ᄂᆞᆯ 成帝 張禹의 지븨 가샤≪張禹ᄂᆞᆫ 天子ㅅ 스스ᅌᅵ라≫ 무르신대 張禹ㅣ ᄉᆞᆯᄫᅩᄃᆡ 災變 ᄠᅳ디 기퍼 수ᄫᅵ 모ᄅᆞ리니 陛下ㅣ 됴ᄒᆞᆫ 政事 ᄒᆞ샤 맛ᄀᆞᆯᄆᆞ시디ᄫᅵ ᄀᆞᆺ 글 ᄇᆡ혼 혀근 사ᄅᆞᄆᆡ 마ᄅᆞᆯ 므스므라 드르시리ᅌᅵᆺ고 ᄒᆞ야ᄂᆞᆯ 朱雲이 드러 엳ᄌᆞᄫᅩᄃᆡ 朝廷 大臣이 다 거즛 거시니 斬馬劒을 주어시든≪斬馬劒은 ᄆᆞᆯ 버히ᄂᆞᆫ 갈히라≫ 佞臣 ᄒᆞ나ᄒᆞᆯ 베혀≪佞臣ᄋᆞᆫ 말 녕[ᄃᆞᆫ] 臣下ㅣ라≫ 년글 다ᄉᆞᆯ와지ᅌᅵ다 ᄒᆞ야ᄂᆞᆯ 누고오 무르신대 張禹ㅣᅌᅵ다 ᄒᆞ야ᄂᆞᆯ 成帝 大怒ᄒᆞ샤 니ᄅᆞ샤ᄃᆡ 좀노미 師傅ᄅᆞᆯ 辱ᄒᆞᄂᆞ다 모로매 주규리니 御史ㅣ 그ᇫ어 ᄂᆞ리오라 朱雲이 欄干ᄋᆞᆯ ᄇᆞᆮᄃᆞᇰᄀᆡ니 것거디거늘 朱雲이 배 울오ᄃᆡ 내 龍逄과 比干과 ᄒᆞᆫᄃᆡ 가아 노뇨미 足ᄒᆞᅌᅵ다 ᄒᆞ고 자펴 니거늘 辛慶忌라 호리 머리예 피 나긔 조ᅀᅡ 말이ᅀᆞᄫᆞ니라 後에 欄干 고티거늘 成帝 니ᄅᆞ샤ᄃᆡ 그저 修補ᄒᆞ야 고ᄃᆞᆫ 臣下ᄅᆞᆯ 나토라 ᄒᆞ시니라

張禹以天子師. 國家大政. 必與定議時. 吏民多言災異. 王氏專政所致. 成帝然之. 乃至禹第. 問以天變. 因用吏民. 言王氏事示禹. 禹自見年老. 子孫弱. 又與王根不平. 恐爲所怨. 謂上曰. 災變之意. 深遠難見. 陛下宜修政事. 以善應之. 新學小生. 亂道誤人. 宜無信用. 上雅信禹. 由是不疑. 朱雲求見曰. 朝廷大臣. 皆尸位素餐. 願賜斬馬劒. 斷佞臣一人頭. 以厲其餘. 上問誰. 對曰 張禹. 上大怒曰. 小臣廷辱師傅. 罪死不赦. 御史將雲下. 雲攀殿檻折. 雲呼曰. 臣得從龍逄比干游足矣. 御史遂將雲去. 將軍辛慶忌. 免冠叩頭流血爭. 上意解. 得已. 後當治檻. 上曰. 勿易因而輯之. 以旌直臣.[詩]災異雖云降自天. 實由王氏久專權. 奈何張禹依阿甚. 廷辱當時氣凜然.誠心請斷佞人頭. 擬與逄干地下遊. 治檻異時令勿易. 是知端爲直臣留.