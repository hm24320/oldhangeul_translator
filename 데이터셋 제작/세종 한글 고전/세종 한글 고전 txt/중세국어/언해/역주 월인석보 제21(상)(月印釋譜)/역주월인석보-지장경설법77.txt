[지장경 설법 77]世尊하 모딘 일 니기ᄂᆞᆫ 衆生이 죠고맛 ᄉᆞᅀᅵᄅᆞᆯ 브터 그지업수매 니르ᄂᆞ니 이 衆生ᄃᆞᆯ히 이ᄀᆞᆮᄒᆞᆫ 習이 잇거든 命終ᄒᆞᇙ 제 男女 眷屬이 爲ᄒᆞ야 福ᄋᆞᆯ ᄆᆡᇰᄀᆞ라 앏길흘 도ᄫᅩᄃᆡ 시혹 幡盖 ᄃᆞᆯ며 油燈 혀며 시혹 尊經을 닑거나 시혹 佛像과 녀나ᄆᆞᆫ 聖人ㅅ像ᄋᆞᆯ 供養ᄒᆞ며 佛菩薩와 辟支佛 名字ᄅᆞᆯ 念호ᄃᆡ 一名 一號ㅣ 나 ᄒᆞ마 命終ᄒᆞᇙ 사ᄅᆞᄆᆡ 耳根애 들이거나 시혹 本識에 들이면 이 衆生ᄋᆡ 지ᅀᅮᆫ 惡業을 果感호ᄆᆞᆯ 혜언댄 다ᇰ다ᅌᅵ 惡趨예 ᄠᅥ러디리어늘 이 眷屬이 爲ᄒᆞ야 이 聖因ᄋᆞᆯ 닷곤 다ᄉᆞ로 이 ᄀᆞᆮᄒᆞᆫ 한 罪 다 消滅ᄒᆞ리니 ᄒᆞ다가 能히 다시 爲ᄒᆞ야 주근 後에 七七日 內예 여러 가짓 善을 너비 지ᅀᅳ면 能히 이 衆生ᄃᆞᆯᄒᆞᆯ 惡趣예 기리 여희여 人天에 나 勝妙樂ᄋᆞᆯ 受ᄒᆞ며 現在 眷屬이 그지 업시 利益게 ᄒᆞ리니