[보현보살이 무량보살과 함께 법화경을 듣기 위해 기사굴산에 옴 1]그ᄢᅴ 普賢菩薩이 自在 神通力 威德名聞으로 大菩薩 無量無邊 不可稱數와로 東方ᄋᆞ로셔 오시니 【普賢이 事法界ᄅᆞᆯ 統ᄒᆞ샤 萬行이 두려ᄫᅵ ᄀᆞᄌᆞ샤 이레 나ᅀᅡ가 眞ᄒᆞ샤 그 應身이 아니 겨신 ᄃᆡ 업스샤ᄃᆡ 法會ㅅ 乃終에 東方ᄋᆞᆯ 브터 오ᄆᆞᆯ 뵈샤ᄆᆞᆫ 東方 震帝의 난 ᄯᅡ히니帝ᄂᆞᆫ 하ᄂᆞᆯ히 萬物 내야 일우기 ᄀᆞᅀᆞᆷ아ᄅᆞ실씨라 震ᄋᆞᆫ 東方이니 時節론 보미니 봄브터 萬物이 날ᄊᆡ 帝 나다 ᄒᆞ니라 法會 이ᅌᅦ 니르러 因地智圓ᄒᆞ며 果地覺이 滿ᄒᆞ야 十一 地 妙圓行이 ᄀᆞᄌᆞ시면 進修ᄒᆞᄂᆞᆫ 功이 ᄒᆞ마 다아 妙覺體 ᄒᆞ마 일ᄊᆡ 이제 功用 업슨 行ᄋᆞᆯ 브터 震ᄋᆞ로셔 나 物을 利ᄒᆞ실ᄊᆡ 東녀ᄀᆞ로브터 오ᄆᆞᆯ 뵈시니 華嚴에 十一 地 디나 佛海 功德 닐어 ᄆᆞᄎᆞ시고 즉재 如來 出現ᄒᆞ샤 世間 利ᄒᆞ시ᄂᆞᆫ 行 니ᄅᆞ샤미 곧 이 ᄠᅳ디라 常行ᄋᆞᆯ 여희디 아니ᄒᆞ샤 ᄒᆞ욤 업시 物을 應ᄒᆞ실ᄊᆡ 自在神通이라 ᄒᆞ니라 德이 遍티 몯ᄒᆞᆫᄃᆡ 업스시며 일후미 들이디 몯ᄒᆞᆫ ᄃᆡ 업스실ᄊᆡ 威德名聞이라 ᄒᆞ니라 無邊菩薩와 ᄒᆞᆫᄢᅴ 오샤ᄆᆞᆫ 萬行이 圓히 攝호미 無盡호ᄆᆞᆯ 뵈시니라】