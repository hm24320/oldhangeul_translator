[화덕보살의 전신인 묘장엄왕이 법화경을 수지하고 많은 공덕을 쌓은 인연 18]그제 雲雷音宿王 華智佛이 四衆ᄃᆞ려 니ᄅᆞ샤ᄃᆡ 너희 이 妙莊嚴王이 내 알ᄑᆡ 合掌ᄒᆞ야 솃ᄂᆞᆫ ᄃᆞᆯ 보ᄂᆞᆫ다 이 王이 내 法中에 比丘ㅣ ᄃᆞ외야 助佛道法을 精勤ᄒᆞ야 닷가 니겨 다ᇰ다ᅌᅵ 부톄 ᄃᆞ외야 號ㅣ 娑羅樹王이오 나랏 일후믄 大光이오 劫ㅅ 일후믄 大高王이리니 그 娑羅樹王佛이 無量 菩薩 衆과 ᄯᅩ 無量 聲聞을 두고 그 나라히 平正ᄒᆞ야 功德이 이 ᄀᆞᆮᄒᆞ리라【佛號ᄂᆞᆫ 群生ᄋᆞᆯ 너비 두푸믈 取ᄒᆞ시고 나랏 일후믄 여러 가짓 邪暗 허로믈 取ᄒᆞ시고 劫 일후믄 여러 가짓 貴코 노포매 걷내ᄩᅱ요ᄆᆞᆯ 取ᄒᆞ시니 다 因行애 마ᄌᆞ니라 ᄒᆞᆫ 念 조히 信호ᄆᆞ로 臣妾을 風化ᄒᆞ야 다 法利ᄅᆞᆯ 得게 ᄒᆞ샤미 너비 둡논 行이며 邪ᄅᆞᆯ ᄒᆞ야 ᄇᆞ리ᄂᆞᆫ 行이라 일로브터 王位ᄅᆞᆯ ᄇᆞ리고 佛位ᄅᆞᆯ 得ᄒᆞ샤미 여러 가짓 貴高ᄅᆞᆯ 걷내ᄩᅱ샤미라】