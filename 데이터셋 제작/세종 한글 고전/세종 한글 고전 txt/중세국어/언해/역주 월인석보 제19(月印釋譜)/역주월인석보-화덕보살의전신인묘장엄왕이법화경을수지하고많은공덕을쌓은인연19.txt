[화덕보살의 전신인 묘장엄왕이 법화경을 수지하고 많은 공덕을 쌓은 인연 19]그 王이 卽時예 나라ᄒᆞᆯ 아ᅀᆞ 맛디고 夫人과 두 아ᄃᆞᆯ와 諸眷屬ᄃᆞᆯ콰로 佛法 中에 出家 脩道ᄒᆞ니 王이 出家ᄒᆞ야 八萬 四千 歲예 샤ᇰ녜 브즈러니 精進ᄒᆞ야 妙法華經을 脩行ᄒᆞ다가 이 디난 後에 一切 淨功德莊嚴 三昧ᄅᆞᆯ 得ᄒᆞ고 【八萬 四千 歲ᄅᆞᆯ 法華 行 닷ᄀᆞ샤ᄆᆞᆫ 塵勞ᄅᆞᆯ 조히 다ᄉᆞ료미라 이 디난 後ᄂᆞᆫ 塵勞ㅣ ᄒᆞ마 조ᄒᆞ면 三昧 알ᄑᆡ 現ᄒᆞ야 邪見染莊嚴을 두르ᅘᅧ 功德淨莊嚴이 ᄃᆞ외시니라 染은 더러ᄫᅳᆯ씨라】즉재 虛空애 노ᄑᆡ 七多羅樹ᄅᆞᆯ 올아 부텨ᄭᅴ ᄉᆞᆯᄫᅩᄃᆡ 世尊하 이 내 두 아ᄃᆞ리 ᄒᆞ마 佛事ᄒᆞ야 神通 變化로 내 邪心을 두르ᅘᅧ 安住를 得ᄒᆞ야 佛法中에 世尊ᄋᆞᆯ 보ᅀᆞᆸ게 ᄒᆞ니 이 두 아ᄃᆞᄅᆞᆫ 내 善知識이라 宿世 善根을 니ᄅᆞ와다 나ᄅᆞᆯ 饒益게 호려 ᄒᆞ야 내 지븨 와 나도소ᅌᅵ다 宿世善根ᄋᆞᆫ 곧 네 사ᄅᆞᄆᆡ 結契혼 이리라