[과거불인 대통지승여래의 법화경 설법 인연 10]부톄 比丘ᄃᆞᆯᄃᆞ려 니ᄅᆞ샤ᄃᆡ 大通智勝佛이 阿耨多羅三藐三菩提 得ᄒᆞ시ᇙ 제 十方애 各各 五百萬億 諸佛 世界 六種震動ᄒᆞ며 그 나랏 ᄉᆞᅀᅵ옛 어드ᄫᅳᆫ ᄯᅡ해 日月威光이 能히 몯 비취요ᄃᆡ 다 ᄀᆞ자ᇰ ᄇᆞᆰ거늘 그ᅌᅥ긧 衆生이 各各 서르 보고 다 닐오ᄃᆡ 이ᅌᅥ긔 엇뎨 믄득 衆生이 나거뇨 ᄒᆞ며【衆生이 無明 구디 ᄆᆡ조ᄆᆞ로 地大ᄅᆞᆯ 感ᄒᆞ야 마가 通티 몯ᄒᆞ야 妙明을 ᄀᆞ릴ᄊᆡ 諸佛이 得道ᄒᆞ시ᇙ 제 다 ᄯᅡᄒᆞᆯ 뮈우며 放光ᄒᆞ샤 無明을 드위ᅘᅧ ᄒᆞ야ᄇᆞ려 智光 나토샤ᄆᆞᆯ 뵈시ᄂᆞ니라 그 나랏 中間 어드ᄫᅳᆫ ᄯᅡᄒᆞᆫ 곧 니ᄅᆞ논 鐵圍兩山검어드ᄫᅳᆫ ᄉᆞᅀᅵ라 그 中 衆生이 녜 어드ᄫᅳᆫ ᄃᆡ 이셔 各各 서르 몯 보다가 ᄇᆞᆯ고ᄆᆞᆯ 因ᄒᆞ야ᅀᅡ 볼ᄊᆡ 믄득 난가 疑心ᄒᆞ니라 사ᄅᆞ미 五蘊 여러 가짓 相ᄋᆞ로 어우러 生ᄋᆞᆯ 두어 無明에 ᄢᅳ리여 이실ᄊᆡ 眞實로 日月威光의 能히 비취디 몯ᄒᆞ리어늘 勝智 여러 ᄇᆞᆯ교매 미처ᅀᅡ 衆生ᄋᆡ 相이 芒芴 ᄊᆞᅀᅵᄅᆞᆯ 브터≪芒ᄋᆞᆫ 남기 처ᅀᅥᆷ 돋ᄂᆞᆫ 죠고맛 그티오 芴ᄋᆞᆫ 恍芴ᄒᆞ야 누네 잇ᄂᆞᆫ ᄃᆞᆺ 업슨 ᄃᆞᆺ ᄒᆞᆯ씨니 芒芴ᄋᆞᆫ 죠고맛 ᄉᆞᅀᅵ라≫ 믄득 곡도ᄀᆞ티 잇ᄂᆞᆫ ᄃᆞᆯ 아로미 ᄯᅩ 이 ᄀᆞᆮᄒᆞ니라】 ᄯᅩ 그 國界옛 諸天宮殿과 梵宮에 니르리 六種震動ᄒᆞ며 큰 光明이 너비 비취여 世界예 ᄀᆞᄃᆞᆨᄒᆞ야 諸天光애셔 더으더라【諸天이 비록 샤ᇰ녯 光明이 이셔도 부텻 光明에 몯 밋ᄂᆞ니라】