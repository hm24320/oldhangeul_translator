[삼의육물에 대한 설명과 가섭의 공덕·위력에 관한 이야기 38]부톄文殊命ᄒᆞ샤 佛函을 열라 ᄒᆞ시니 그 가온ᄃᆡ 各各 大衣臺觀三藏敎迹이 이셔 迦葉佛塔과 다ᄅᆞ디 아니터니부톄文殊ᄃᆞ려 니ᄅᆞ샤ᄃᆡ 네 이 塔 가져 祇桓애 도라가 戒壇 北臺 內예 便安히 두어 내 涅槃ᄒᆞᇙ 제ᄅᆞᆯ 기드리라 반ᄃᆞ기 付囑호ᇙ ᄃᆡ 이시리라文殊ㅣ 다시 묻ᄌᆞᄫᆞ샤ᄃᆡ 涅槃 後에 이 函塔ᄃᆞᆯᄒᆞᆯ엇던 사ᄅᆞ미며 엇던 고대付囑ᄒᆞ시리ᅌᅵᆺ고 世尊이 大衆ᄃᆞᆯᄒᆡ게 니ᄅᆞ샤ᄃᆡ 이제 文殊의게 付囑ᄒᆞ야 戒壇上 애 두어 三年 디내야 東南角애 옮겨 두어 三十 年을 디내야 이 ᄒᆡ 디난 後에 西印度頻伽羅山頂光明池 南애 옮겨 住케 ᄒᆞ노니≪印度ᄂᆞᆫ 나랏 일후미라≫如來 滅度 後 四十五 年 디나면 ᄒᆞᆫ 惡王이 世間애 出現ᄒᆞ야 佛法을 ᄒᆞ야ᄇᆞ리며僧尼보차ᄆᆞᆯ몯내니ᄅᆞ리니 그ᄢᅴ 魔王 兵衆과 四天王 等이 큰 돌흘ᄂᆞ리와 惡王 ᄋᆞᆯ 지즐워주겨든娑竭龍王이 뎌 宮殿을 ᄭᅥ디워 큰 모시ᄃᆞ외에ᄒᆞ야ᄃᆞᆫ 惡王 種族이 나ᄆᆞᆫ 것 업스리니 오직 伽藍과 民衆ᄃᆞᆯ히 이시리라

佛命文殊令開佛函 其中各有大衣臺觀三藏敎迹 一如迦葉佛塔 平等無異 佛告文殊 汝將此塔還至祇桓戒壇北臺內安置 待我涅槃時 自當有付囑 因此文殊重問 世尊涅槃後 此函塔等當付何人何處 世尊對諸大衆 今付文殊置戒壇上 經三年已移置東南角 經三十年住 過是年已 後移西印度頻伽羅山頂光明池南住 如來滅度後經四十五年 有一惡王出現於世 破損佛法逼掠僧尼 不可具述 時有魔王兵眾及四天王等 便下大石壓殺惡王 娑竭龍王陷彼宮殿成大池水 惡王種族無有遺餘 唯有伽藍及諸民衆