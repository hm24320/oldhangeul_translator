[아육왕의 불법 귀의 3]그제 阿㝹樓陁 大臣이 王ᄭᅴ 닐오ᄃᆡ 王이 엇뎨 손ᅀᅩ 諸臣 婇女ᄅᆞᆯ 주기시니ᅌᅵᆺ고 주기ᇙ 사ᄅᆞᄆᆞᆯ 셰쇼셔 ᄒᆞ야ᄂᆞᆯ ᄒᆞᆫ 耆梨라 홀 노미 하 모디러 어버ᅀᅴ게 거슬ᄧᅳᆯᄊᆡ 모다 兇惡 耆梨子ㅣ라 ᄒᆞ더니 王이 사ᄅᆞᆷ 브려 닐오ᄃᆡ 네 날 爲ᄒᆞ야 兇人ᄋᆞᆯ 주기리로소녀 對答호ᄃᆡ 一切 閻浮提 有罪ᄒᆞᆫ 사ᄅᆞᄆᆞᆯ 내 어루 조히 더루리ᅌᅵ다 王이 즉재 집 지ᅀᅥ 다ᄆᆞᆫ ᄒᆞᆫ 門 내오 그 소배 罪 주ᇙ 法을 地獄ᄀᆞ티 ᄆᆡᇰᄀᆞ라ᄂᆞᆯ 뎌 兇人이 王ᄭᅴ 닐오ᄃᆡ 王ᄭᅴ 願을 비ᅀᆞᆸ노니 아뫼어나 예 든 사ᄅᆞ미 나디 몯게 ᄒᆞ야지ᅌᅵ다 王이 닐오ᄃᆡ 네 願다ᄫᅵ ᄒᆞ라

時阿㝹樓陀大臣白王言 王云何以手自殺諸臣綵女 王今當立屠殺之人 即宣教立屠殺者 彼有一山名曰耆梨 中有一織師子亦名耆梨 凶惡撾打繫縛男女 及捕水陸之生 乃至拒逆父母 是故世人傳云凶惡耆梨子 時王使語之言 汝能爲王斬諸凶人不 彼答曰一切閻浮提有罪者 我能淨除況此一方 王即爲作屋舍極為端嚴唯開一門 於其中間作治罪之法狀如地獄 時彼凶人啟王言 今從王乞願 若人來入此中者不復得出 答言如汝所願