[보리수와 승중 공양 5]ᄯᅩ 如來 比丘僧ᄃᆞᆯ ᄃᆞ리시고 城에 드러 乞食ᄒᆞ시ᇙ 제 王과 두 童子ㅣ 몰앳 가온ᄃᆡ 이셔 노ᄅᆞ시다가 부텨 오시거늘 ᄇᆞ라ᅀᆞᆸ고 몰애 바다 부텨ᄭᅴ 받ᄌᆞᄫᅡ시ᄂᆞᆯ 世尊이 記ᄒᆞ샤ᄃᆡ 뎌 童子ㅣ 나 滅度ᄒᆞᆫ 百歲 後에 이 童子ㅣ 巴連弗邑에 王이 ᄃᆞ외야 閻浮提ᄅᆞᆯ 거느려 일후미 阿育이리니 내 舍利ᄅᆞᆯ 너비 펴 ᄒᆞᄅᆞᆺ 內예 八萬四千 塔ᄋᆞᆯ 셰리라 ᄒᆞ시니 이제 王 모미 긔시니ᅌᅵ다 내 그제 ᄯᅩ 그 中에 잇다ᅌᅵ다 王이 尊者ᄭᅴ ᄉᆞᆯᄫᅩᄃᆡ 尊者ㅣ 이제 어듸 겨시니ᅌᅵᆺ고 尊者ㅣ 對答호ᄃᆡ 北山애 잇노니 山ㅅ 일후미 揵陁摩羅ㅣ니 ᄒᆞᆫ가지로 梵行ᄒᆞᄂᆞᆫ 僧ᄃᆞᆯ콰 ᄒᆞᆫᄃᆡ 잇노ᅌᅵ다 王이 ᄯᅩ 무로ᄃᆡ 몃 眷屬이 잇ᄂᆞ니ᅌᅵᆺ고 尊者ㅣ 對答호ᄃᆡ 六萬 阿羅漢이니ᅌᅵ다

又復如來 將諸比丘僧 入城乞食 時王共二童子 沙土中戲峰見佛來 捧於塵沙奉上於佛 時世尊記彼童子 於我滅度百歲之後 此童子於巴連弗邑當受王位領閻浮提 名曰阿育 當廣布我舍利 一日之中當造八萬四千塔 今王身是也 我爾時亦在於中 (而說偈曰 … 줄임) 時王白尊者曰 尊者今住在何處 尊者答王曰 在於北山 山名揵陀摩羅 共諸同梵行僧 王復問曰有幾眷屬 尊者答曰六萬阿羅漢