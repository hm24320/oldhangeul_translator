[석존 설법처의 탑묘 건립 4]그제 阿育王이 大臣ᄃᆞᆯᄃᆞ려 닐오ᄃᆡ 내 몰애로 부텨ᄭᅴ 布施ᄒᆞᅀᆞᆸ고 이런 果報ᄅᆞᆯ 어두니 엇뎨 世尊ᄭᅴ 恭敬 아니 ᄒᆞᅀᆞᄫᆞ리오 王이 ᄯᅩ 優波崛多ᄭᅴ ᄉᆞᆯᄫᅩᄃᆡ 尊者ㅣ 나ᄅᆞᆯ 부텨 說法ᄒᆞ시며 ᄃᆞᆮ니더신 ᄯᅡᄒᆞᆯ 뵈쇼셔 가 供養ᄒᆞ야 저ᅀᆞᄫᅡ지ᅌᅵ다 尊者ㅣ 닐오ᄃᆡ 됴ᄒᆞ실쎠 大王이 能히 妙願을 發ᄒᆞ샷다 그제 王이 四兵 ᄃᆞ리고 種種 供養 香華 幡幢 伎樂 가지고 尊者 뫼셔 나거늘 尊者ㅣ 隆頻林에 가 이ᄂᆞᆫ 如來 나신 ᄯᅡ히ᅌᅵ다 ᄒᆞ야ᄂᆞᆯ 王이 五體投地ᄒᆞ야 供養 禮拜ᄒᆞᅀᆞᆸ고 즉재 부텻 塔ᄋᆞᆯ 셰ᅀᆞᄫᆞ니라

時阿育王告諸大臣 我以沙布施於佛 獲其果報如是 云何而不修敬於世尊 王復白優波崛多言 尊者示我佛所說法遊行處所 當往供養禮拜 (일부 미상) 時王將四兵軍衆 又持種種供養香華幡幢 及諸伎樂便將尊者 發去 尊者至隆頻林 此是如來生處 時王五體投地供養禮拜 即立佛塔 (이상, 석가보 제5, 아육왕조8만4천탑기 제31, 〈대정신수대장경〉 제50, 79쪽 중)