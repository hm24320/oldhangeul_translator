[법화경을 수지하여 얻는 복덕이 희견보살의 법공양보다 크다는 석존의 설법 1]부톄 宿王華菩薩ᄃᆞ려 니ᄅᆞ샤ᄃᆡ 네 ᄠᅳ데 엇더뇨 一切衆生喜見菩薩이 엇뎨 다ᄅᆞᆫ 사ᄅᆞ미리오 이제 藥王菩薩이 긔라 몸 ᄇᆞ려 布施호미 이ᄀᆞ티 無量 百千萬億 那由他數ㅣ라 宿王華야 ᄒᆞ다가 發心ᄒᆞ야 阿耨多羅三藐三菩提ᄅᆞᆯ 得고져 ᄒᆞᇙ 사ᄅᆞ미 能히 소ᇇ가라ᄀᆞᆯ ᄉᆞᆯ어나 발 ᄒᆞᆫ가라개 니르러 佛塔을 供養ᄒᆞ면 國城 妻子와 三千 大千國土 山林 河池옛 여러 가짓 珍寶앳 거스로 供養호매셔 더으리라 【손발가라ᄀᆞᆫ 微細ᄒᆞᆫ 執著ᄋᆞᆯ 가ᄌᆞᆯ비시니 能히 菩提ᄅᆞᆯ 막ᄂᆞ니 그럴ᄊᆡ 菩提 得고져 ᄒᆞᇙ 사ᄅᆞ미 비록 能히 ᄠᆞ로 ᄇᆞ리디 몯ᄒᆞ야도 안ᄌᆞᆨ 져그닐 브터 더러 ᄇᆞ리면 有爲福애셔 더으릴ᄊᆡ 니ᄅᆞ샤ᄃᆡ 能히 ᄒᆞᆫ 가라ᄀᆞᆯ ᄉᆞᆯ면 여러 가짓 供養애셔 더으리라 ᄒᆞ시니라 聖人ㅅ 言行마다 法이 겨샤 ᄒᆞᆫ갓 末代ᄅᆞᆯ ᄀᆞᄅᆞ치샤 손발 ᄉᆞ라 福 求ᄒᆞ라 ᄒᆞ샤미 아니니 이ᄅᆞᆯ ᄇᆞᆯ기 아디 몯고 얼구를 ᄒᆞ야ᄇᆞ리며 더러ᄫᅳᆫ 것 ᄉᆞᆯ면 乃終에 므스기 有益ᄒᆞ리오 그럴ᄊᆡ 藥王이 쟈ᇰᄎᆞ 몸 ᄉᆞ로려 ᄒᆞ시ᇙ 제 안ᄌᆞᆨ 法行ᄋᆞ로 根塵ᄋᆞᆯ 조히 다ᄉᆞ려 功行이 滿足게 ᄒᆞ신 後에ᅀᅡ 神通力으로 브를 化ᄒᆞ야 ᄌᆞ걔 ᄉᆞᄅᆞ샤 그 光明이 河沙 佛界ᄅᆞᆯ 能히 비취시니 後엣 사ᄅᆞ미 그 자최ᄅᆞᆯ ᄇᆞ라ᇙ 딘댄 이ᄀᆞ티 ᄒᆞ야ᅀᅡ ᄒᆞ리라】 ᄯᅩ 사ᄅᆞ미 七寶로 三千 大千世界예 ᄀᆞᄃᆞ기 ᄒᆞ야 부텻긔와 大菩薩와 辟支佛와 阿羅漢ᄋᆞᆯ 供養ᄒᆞ야도 이 사ᄅᆞᄆᆡ 得혼 功德이 이 法華經 受持호ᄃᆡ 一 四句偈예 니르니만 몯ᄒᆞ야  그 福이 ᄆᆞᆺ 하니라 【七寶供養ᄋᆞᆫ 그 福이 그지 잇거니와 ᄒᆞᆫ 偈ᄅᆞᆯ 걷내ᄠᅱ여 알면 그지업슨 福이라】