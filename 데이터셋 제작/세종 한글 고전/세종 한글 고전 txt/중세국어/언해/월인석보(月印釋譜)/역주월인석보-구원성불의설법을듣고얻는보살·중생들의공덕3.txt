[구원성불의 설법을 듣고 얻는 보살·중생들의 공덕 3]부톄 이 菩薩摩訶薩ᄃᆞᆯᄒᆡ 큰 法利 得호ᄆᆞᆯ 니ᄅᆞ시ᇙ 저긔 虛空 中에 曼陀羅華 摩訶曼陀羅華ᄅᆞᆯ 비허 無量 百千萬億 寶樹 아래 師子座 우흿 諸佛ᄭᅴ 비ᄊᆞᄫᆞ며 七寶塔 中 師子座 上앳 釋迦牟尼佛와 久滅度多寶如來ᄭᅴ 조쳐 비ᄊᆞᄫᆞ며 ᄯᅩ 一切 諸大菩薩와 四部衆의게 비흐며 ᄯᅩ ᄀᆞᄂᆞ리 ᄇᆞᆺ온 旃檀 沈水香ᄃᆞᆯᄒᆞᆯ 비흐며 虛空 中에 하ᄂᆞᆳ 부피 절로 우니 微妙ᄒᆞᆫ 소리 깁고 멀며 ᄯᅩ 즈믄 가짓 天衣ᄅᆞᆯ 비흐며 여러 가짓 瓔珞 眞珠瓔珞 摩尼珠瓔珞 如意珠瓔珞ᄋᆞᆯ 드리워 九方애 ᄀᆞᄃᆞᆨᄒᆞ며 한 보ᄇᆡ 香鑪애 값 업슨 香ᄋᆞᆯ 퓌우니 自然히 두루 가 大會ᄅᆞᆯ 供養ᄒᆞ며 一一 佛上애 菩薩ᄃᆞᆯ히 幡蓋 자ᄇᆞ샤 次第로 올아 梵天에 니르르샤 이 菩薩ᄃᆞᆯ히 妙音聲으로 그지업슨 頌ᄋᆞᆯ 브르샤 諸佛을 讚歎ᄒᆞ시더니. 【여러 祥瑞 다 虛空ᄋᆞ로셔 비허 九方애 ᄀᆞᄃᆞᆨ호ᄆᆞᆫ 壽量法利 虛空ᄋᆡ ᄀᆞᆺ 업수미 ᄀᆞᆮᄒᆞ야 思議 몯호ᄆᆞᆯ 도ᄫᅡ 나토니라 그럴ᄊᆡ 彌勒이 讚ᄒᆞ야 니ᄅᆞ샤ᄃᆡ 世尊이 壽量 不可思議 法을 니ᄅᆞ샤 만히 饒益ᄒᆞ샤미 虛空ᄋᆡ ᄀᆞᆺ 업수미 ᄀᆞᆮᄒᆞ시다 ᄒᆞ시니라 九方 닐오ᄆᆞᆫ 下方ᄋᆞᆯ 더니 法會호ᇙ ᄃᆡ 아니라 菩薩이 幡 자바 梵天에 니르르샤ᄆᆞᆫ 虛空애 ᄀᆞᄃᆞᆨᄒᆞ샤 供養 讚歎ᄒᆞ샤ᄆᆞᆯ 니ᄅᆞ니라】 그ᄢᅴ 彌勒菩薩이 座로셔 니르샤 올ᄒᆞᆫ 엇게 메ᄫᅡᄉᆞ시고 合掌ᄒᆞ야 부텨 向ᄒᆞᅀᆞᄫᅡ 偈ᄅᆞᆯ ᄉᆞᆯᄫᆞ샤ᄃᆡ 【이 偈ᄂᆞᆫ 웃 일ᄃᆞᆯᄒᆞᆯ 頌ᄒᆞ시니라】