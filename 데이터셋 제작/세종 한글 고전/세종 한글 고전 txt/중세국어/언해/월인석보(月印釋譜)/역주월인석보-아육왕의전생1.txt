[아육왕의 전생 1]아ᄅᆡ 世尊이 比丘ᄃᆞᆯ ᄃᆞ리시고 王舍城에 드러 乞食ᄒᆞ시더니 두 童子ㅣ ᄒᆞᆫ 일후믄 闍耶ㅣ오 ᄒᆞᆫ 일후믄 毗闍耶ㅣ러니 몰앳 가온ᄃᆡ 이셔 노다가 世尊 ᄇᆞ라ᅀᆞᆸ고 闍耶童子ㅣ 너교ᄃᆡ 내 麥麨로 부텨ᄭᅴ 받ᄌᆞᄫᅩ리라 ᄒᆞ고 소내 ᄀᆞᄂᆞᆫ 몰애ᄅᆞᆯ 바다 世尊ㅅ 바리예 노ᄊᆞᄫᅡᄂᆞᆯ 毗闍耶ㅣ 合掌ᄒᆞ야 隨喜ᄒᆞ더니 그제 뎌 童子ㅣ 發願ᄒᆞ야 닐오ᄃᆡ 惠施 善根 功德으로 一天下 一繖盖王ᄋᆞᆯ 得ᄒᆞ야 이 고대 나 諸佛을 供養ᄒᆞᅀᆞᆸ게 ᄒᆞ쇼셔

爾時世尊 與諸比丘循邑而行 時有二童子 一名闍耶二名毘闍耶 共在沙中嬉戲 遙見世尊(三十二相莊嚴其體) 時闍耶童子心念言 我當以麥麨上佛 仍手捧細沙著世尊鉢中 時毘闍耶合掌隨喜 時彼童子而發願言 以惠施善根功德 令得一天下一繖蓋王 即於此處生得供養諸佛