[석존의 전신인 상불경보살이 법화경을 수지하여 부처가 된 인연 2]得大勢야 디나건 녜 無量無邊 不可思議 阿僧衹 劫 디나 부톄 겨샤ᄃᆡ 일후미 威音王如來 應供 正遍知 明行足 善逝 世間解 無上士 調御丈夫 天人師 佛世尊이러시니 劫 일후믄 離衰오 나랏 일후믄 大成이러니 【녜ᄅᆞᆯ 머리 디내야 千億 佛을 셤기ᅀᆞᄫᅡ 無相無我ᄒᆞ야 精히 디녀 너비 利호미 法力 大勢 ᄀᆞᄌᆞ니 아니면 所任을 몯 이긔릴ᄊᆡ 得大勢菩薩ㅅ긔 니ᄅᆞ시니라 威音王은 큰 音聲으로 世界예 ᄀᆞᄃᆞᆨ게 ᄒᆞ야 諸法王이 ᄃᆞ외샤 說法無畏ᄒᆞ실 씨라 그럴ᄊᆡ 不輕이 道ᄅᆞᆯ 得ᄒᆞ샤 能히 한 사ᄅᆞᄆᆡ게 說法ᄒᆞ샤ᄃᆡ ᄆᆞᄉᆞ미 저픈 ᄃᆡ 업스시니라 劫 일후미 離衰ᄂᆞᆫ 世道ㅣ 서르 닐 씨라 나랏 일후미 大成은 正ᄒᆞᆫ 敎化ㅣ 이즌 ᄃᆡ 업슬 씨라】 그 威音王佛이 뎌 世中에 天 人 阿脩羅 爲ᄒᆞ샤 說法ᄒᆞ샤ᄃᆡ 聲聞 求ᄒᆞᇙ 사ᄅᆞᆷ 爲ᄒᆞ야 四諦法을 니ᄅᆞ샤 生老病死ᄅᆞᆯ 度脫ᄒᆞ샤 究竟涅槃케 ᄒᆞ시며 辟支佛 求ᄒᆞᇙ 사ᄅᆞᆷ 爲ᄒᆞ야 十二 因緣法 니ᄅᆞ시며 諸菩薩 爲ᄒᆞ샤 阿耨多羅三藐三菩提ᄅᆞᆯ 因ᄒᆞ샤 六波羅蜜法ᄋᆞᆯ 니ᄅᆞ샤 究竟佛慧케 ᄒᆞ시니라 【이ᄂᆞᆫ 威音이 ᄯᅩ 三乘 니ᄅᆞ샤ᄆᆞᆯ 니ᄅᆞ시니라】 得大勢야 이 威音王佛이 목수미 四十萬億 那由他 恒河沙 劫이러시니 正法住世 劫數는 ᄒᆞᆫ 閻浮提 微塵이 ᄀᆞᆮ고 像法住世 劫數는 四天下 微塵이 ᄀᆞᆮ더라