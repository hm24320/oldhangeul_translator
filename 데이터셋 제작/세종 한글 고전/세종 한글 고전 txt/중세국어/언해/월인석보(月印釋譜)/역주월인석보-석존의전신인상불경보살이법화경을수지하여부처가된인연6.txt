[석존의 전신인 상불경보살이 법화경을 수지하여 부처가 된 인연 6]命終ᄒᆞᆫ 後에 二千億 佛을  맛나ᅀᆞᄫᆞ니 다 號ㅣ 日月燈明이러시니 그 法 中에 法華經을 니ᄅᆞ더니 이 因緣으로 ᄯᅩ 二千億 佛을 맛나ᅀᆞᄫᆞ니 ᄒᆞᆫ 가지로 號ㅣ 雲自在燈王이러시니 이 諸佛法 中에 受持 讀誦ᄒᆞ야 四衆ᄃᆞᆯ 爲ᄒᆞ야 이 經典을 니ᄅᆞ더니 그럴ᄊᆡ 常眼이 淸淨ᄒᆞ며 耳 鼻 舌 身 意 諸根이 淸淨호ᄆᆞᆯ 得ᄒᆞ야 四衆 中에 說法호ᄃᆡ ᄆᆞᅀᆞ매 저품 업더니 得大勢야 이 常不輕菩薩摩訶薩이 이 ᄀᆞᆮᄒᆞᆫ 若干 諸佛을 供養ᄒᆞᅀᆞᄫᅡ 恭敬 尊重 讚歎ᄒᆞᅀᆞᄫᅡ 여러 가짓 善根ᄋᆞᆯ 심거 後에 ᄯᅩ 千萬億 佛을 맛나ᅀᆞᄫᅡ ᄯᅩ 諸佛法 中에 이 經典을 닐어 功德을 일워 다ᇰ다ᅌᅵ 부톄 ᄃᆞ외리라 【威音王 日月燈 雲自在ᄅᆞᆯ ᅘᅧ샨 ᄠᅳ든 不輕의 德 싸하 道 닐위여 法華 根源 머루믈 ᄇᆞᆯ기시니라 모로매 이 經을 닐ᅌᅩᇙ 뎬 威音王 ᄀᆞᆮᄒᆞ야 큰 無畏ᄅᆞᆯ 得ᄒᆞ며 이 道ᄅᆞᆯ ᄇᆞᆯ교ᇙ 뎬 日月燈 ᄀᆞᆮᄒᆞ야 서르 니ᅀᅥ 그지업스며 이 利ᄅᆞᆯ 펴ᇙ 뎬 雲自在 ᄀᆞᆮᄒᆞ야 축추기 두푸미 그지업수ᇙ 디니 精히 디녀 너비 利호ᄆᆞᆫ 이ᅌᅥ긔 모로매 나ᅀᅡ가ᇙ 디니라】