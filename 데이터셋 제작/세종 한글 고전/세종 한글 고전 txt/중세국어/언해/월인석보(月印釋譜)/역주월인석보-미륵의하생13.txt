[미륵의 하생 13]그ᄢᅴ 彌勒佛이 大衆ᄃᆞᆯ 보고 닐오ᄃᆡ 너희 오ᄂᆞᆯ 生天樂도 아니 爲ᄒᆞ며 ᄯᅩ 今世樂도 아니 爲ᄒᆞᆯᄊᆡ 내게 왯ᄂᆞ니 오직 涅槃 常樂 因緣ᄋᆞᆯ 爲ᄒᆞᄂᆞ니 이 사ᄅᆞᆷᄃᆞᆯ히 다 佛法 中에 여러 가짓 善根을 심거 釋迦牟尼佛이 보내샤 내게 咐囑ᄒᆞ시니 이럴ᄊᆡ 오ᄂᆞᆯ 다 내게 오나ᄂᆞᆯ 내 오ᄂᆞᆯ 받노라 이 사ᄅᆞᆷᄃᆞᆯ히 시혹 修多羅와 毗尼와 阿毗曇藏ᄋᆞᆯ 닐거 외와 ᄀᆞᆯᄒᆡ야 決定ᄒᆞ야 여러 가짓 功德 닷가 내게 오며 시혹 옷 바ᄇᆞ로 사ᄅᆞᄆᆡ게 施ᄒᆞ며 持戒ᄒᆞ며 智慧ᄒᆞ야 이 功德 닷가 내게 오며 시혹 幡盖華香ᄋᆞ로 부텻긔 供養ᄒᆞᅀᆞᄫᅡ 이 功德 닷가 내게 오며 시혹 布施ᄒᆞ며 齋戒 디니며 慈心ᄋᆞᆯ 닷가 니겨 이 功德을 行ᄒᆞ야 내게 오며 시혹 苦惱衆生ᄋᆞᆯ 樂 얻게 ᄒᆞ야 이 功德 닷가 내게 오며 시혹 持戒ᄒᆞ며 忍辱ᄒᆞ며 淸淨慈ᄅᆞᆯ 닷가 이 功德으로 내게 오며 시혹 쥬ᇰ의게 常食ᄋᆞᆯ 施ᄒᆞ며 齋講ᄒᆞ며 會 ᄆᆡᇰᄀᆞ라 밥 供養ᄒᆞ야 이 功德 닷가 내게 오며 시혹 持戒 多聞ᄒᆞ며 修行 禪定ᄒᆞ며 無漏智慧ᄒᆞ야 이 功德으로 내게 오며 시혹 塔 셰여 舍利供養ᄒᆞᅀᆞᄫᅡ 이 功德으로 내게 오니라 됴ᄒᆞ실쎠 釋迦牟尼佛이 能히 이트렛 百千萬億 衆生ᄋᆞᆯ 잘 敎化ᄒᆞ샤 내게 오게 ᄒᆞ시니라