[석존이 가섭 등에게 미래세에 여래가 될 것이라는 수기를 줌 5]그ᄢᅴ 世尊이 大弟子ᄃᆞᆯᄒᆡ ᄆᆞᅀᆞᄆᆡ 念을 아ᄅᆞ시고 比丘ᄃᆞᆯᄃᆞ려 니ᄅᆞ샤ᄃᆡ 이 湏菩提 當來世예 三百萬億那由他佛을 뵈ᅀᆞᄫᅡ 供養 恭敬 尊重 讚歎ᄒᆞᅀᆞᄫᅡ 샤ᇰ녜 梵行ᄋᆞᆯ 닷가 菩薩道ㅣ ᄀᆞ자 最後身에 부톄 ᄃᆞ외야 號ᄅᆞᆯ 名相 如來 應供 正遍知 明行足 善逝 世間解 無上士 調御丈夫 天人師 佛 世尊이리니 劫 일후믄 有寶ㅣ오 나랏 일후믄 寶生이리니【色心을 처ᅀᅥᆷ ᄒᆞ야ᄇᆞ리면 萬法이 다 뷔며 理事ㅣ 根源에 도라가면 一切 眞實ᄒᆞᄂᆞ니 湏菩提 녜 空ᄋᆞᆯ 아라 일훔 업스며 相 업스니 色心ᄋᆞᆯ 처ᅀᅥᆷ ᄒᆞ야ᄇᆞ료미라 이제 實果ᄅᆞᆯ 證ᄒᆞ야 도ᄅᆞᅘᅧ 名相ᄋᆞᆯ 일훔 지ᄒᆞ니 理事ㅣ 根源에 도라가미라 ᄯᅩ 나ᇙ저긔 집 거시 믄득 뷔어늘 이제 劫 일후미 有寶ㅣ오 나랏 일후미 寶生이 ᄯᅩ 그 ᄠᅳ디라 那由他ᄂᆞᆫ 곧 該數ㅣ라 萬億이 該라】