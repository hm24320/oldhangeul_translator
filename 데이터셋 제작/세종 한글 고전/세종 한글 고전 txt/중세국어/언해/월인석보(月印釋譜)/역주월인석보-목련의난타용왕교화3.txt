[목련의 난타용왕 교화 3]그ᄢᅴ 目連이 부텻긔 저ᅀᆞᆸ고 즉재 須彌山 우희 가니 難陁 優槃難陁 龍王이 須彌山ᄋᆞᆯ 닐굽 ᄇᆞᆯ 가마 이셔 ᄀᆞ자ᇰ 怒ᄒᆞ야 큰 烟火ᄅᆞᆯ 펴더니 目連이 本來ㅅ 야ᇰᄌᆞᄅᆞᆯ 숨기고 큰 龍王이 ᄃᆞ외야 열네 머리오 須彌山ᄋᆞᆯ 열네 ᄇᆞᆯ 감고 큰 火烟을 펴 두 龍王 우희 當ᄒᆞ야 住커늘 難陁 優槃難陁 龍王이 두려 서르 닐오ᄃᆡ 우리 오ᄂᆞᆯ 이 龍王ᄋᆞᆯ 맛보리니 威力이 眞實로 우릴 이긔ᇙ가 몯 이긔ᇙ가 두 龍王이 ᄭᅩ리ᄅᆞᆯ 大海 中에 더뎌 므를 三十三天에 ᄲᅳ료ᄃᆡ 目連의 모매 著디 아니터니 目連이도 ᄯᅩ ᄭᅩ리ᄅᆞᆯ 大海中에 드리텨 므리 梵迦夷天에 니를며≪梵迦夷天은 大梵天이라≫ 두 龍王 모매 조쳐 ᄲᅳ려늘 두 龍王이 서르 닐오ᄃᆡ 우리 히믈 다ᄒᆞ야 三十三天에 ᄲᅳ려늘 이 大龍王ᄋᆞᆫ 우리게셔 더ᄒᆞ며 우리ᄂᆞᆫ 닐굽 머리어늘 이 龍王ᄋᆞᆫ 열네 머리며 우리ᄂᆞᆫ 須彌山ᄋᆞᆯ 닐굽 ᄇᆞᆯ 가마ᄂᆞᆯ 이 龍王ᄋᆞᆫ 열네 ᄇᆞᆯ 가ᄆᆞ니 우리 두 龍王이 히믈 어울워 싸호져라

是時 目連即禮佛足 屈申臂頃 於彼沒不現 往至須彌山上 爾時 難陀 優槃難陀龍王遶須彌山七匝 極興瞋恚 放大烟火 是時 目連自隱本形 化作大龍王 有十四頭 遶須彌山十四匝 放大火烟 當在二龍王上住 是時 難陀 優槃難陀龍王(見大龍王有十四頭) 便懷恐怖 自相謂言 我等今日當試此龍王威力 爲審勝吾不乎 爾時 難陀 優槃難陀龍王以尾擲大海中 以水灑三十三天 亦不著目連身 是時 尊者大目連復以尾著大海水中 水乃至到梵迦夷天 并復灑二龍王身上 是時 二龍王自相謂言 我等盡其力勢 以水灑三十三天 然此大龍王復過我上去 我等正有七頭 今此龍王十四頭 我等遶須彌山七匝 今此龍王遶須彌山十四匝 我今二龍王當共并力與共戰鬪