[과거불인 대통지승여래의 법화경 설법 인연 28]이ᄢᅴ 十六 菩薩 沙彌 부톄 지븨 드르샤 괴외히 禪定ᄒᆞ샨 ᄃᆞᆯ 알오 各各 法座애 올아 ᄯᅩ 八萬四千 劫을 四部衆 爲ᄒᆞ야 妙法華經을 너비 ᄀᆞᆯᄒᆞ야 닐어 저마다 다 六百萬億 那由他 恒河沙 等 衆生ᄋᆞᆯ 濟度ᄒᆞ야 利喜ᄅᆞᆯ 뵈야 ᄀᆞᄅᆞ쳐 阿耨多羅三藐三菩提心ᄋᆞᆯ 發케 ᄒᆞ니라 【疑惑ᄒᆞᆫ 衆 爲ᄒᆞ야 子細히 講ᄒᆞ니라 十六王子ᄂᆞᆫ 얽ᄆᆡ요매 잇ᄂᆞᆫ 八識을 表ᄒᆞ고 十六菩薩ᄋᆞᆫ 얽ᄆᆡ요매 난 八智ᄅᆞᆯ 表ᄒᆞ니라 그러나 열여스시 이쇼ᄆᆞᆫ 八正으로 八邪 降服ᄒᆡ요ᄆᆞᆯ 뵈시니라 八萬 劫에 各各 한 사ᄅᆞᆷ 濟度호ᄆᆞᆫ ᄒᆞ마 大通ㅅ 道ᄅᆞᆯ 得ᄒᆞ면 八萬 法門을 몯 通ᄒᆞ니 업슨 ᄃᆞᆯ 表ᄒᆞ시니 그럴ᄊᆡ 八正ᄲᅮᆫ 妙智 ᄃᆞ외디 아니ᄒᆞ야 비록 八邪ㅣ라도 ᄯᅩ 妙智며 八正이 能히 濟度ᄒᆞᆯ ᄲᅮᆫ 아니라 비록 八邪ㅣ라도 ᄯᅩ 能히 濟度ᄒᆞ도다 니ᄅᆞ논 聖性이 通티 몯ᄒᆞᆫ ᄃᆡ 업스며 거슬ᄧᅳ며 順호미 다 方便이니 오직 이러ᄒᆞᆯᄊᆡ 各各 能히 妙法을 불어 다ᄃᆞᄅᆞᆫ 劫에 니르며 各各 能히 衆生 濟度호ᄃᆡ 恒沙애 니르니 이러티 몯ᄒᆞ면 大通ㅅ 道ㅣ 몯 ᄃᆞ외리라】