[난타용왕궁 설법 4]ᄯᅩ 一切 莊嚴境界電藏摩尼王海雲 【電은 번게라】 一切 普明寶雨莊嚴摩尼王海雲 一切 寶光焰順佛音聲摩尼王海雲 【焰은 븘비치라】 一切 佛法音聲遍滿摩尼寶王海雲 【遍滿ᄋᆞᆫ 차 ᄀᆞᄃᆞᆨᄒᆞᆯ씨라】 一切 普門寶焰諸佛化光海雲 一切 衆光明莊嚴顯現不絶摩尼寶王海雲 【顯現은 나담날씨오 不絶은 긋디 아니ᄒᆞᆯ씨라】 一切 光焰順佛聖行摩尼寶王海雲 一切 顯現如來不可思議 佛刹電光明摩尼王海雲 【佛刹은 부텻 나라히라】 一切 諸妙寶色明徹三世佛身摩尼王海雲을 내야 【明徹은 ᄇᆞᆯ기 ᄉᆞᄆᆞᄎᆞᆯ씨라】 이러ᄐᆞᆺᄒᆞᆫ 一切 諸寶光色이 虛空애 ᄀᆞᄃᆞᆨᄒᆞ야 住持ᄒᆞ야 긋디 아니케 ᄒᆞ야 一切 諸佛菩薩衆海ᄅᆞᆯ 供養 恭敬 尊重 禮拜ᄒᆞᅀᆞᄫᆞ며