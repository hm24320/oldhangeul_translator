[아육왕의 즉위 과정 6]그제 ᄀᆞᆺ 나라 德叉尸羅ㅣ 反커늘 王이 阿育이ᄃᆞ려 닐오ᄃᆡ 네 四兵 가져 뎌 나라 티라 나가ᇙ 저긔 兵甲ᄋᆞᆯ 져기 주어늘 조ᄎᆞᆫ 사ᄅᆞ미 阿育이ᄃᆞ려 닐오ᄃᆡ 軍이 업거니 어드리 平ᄒᆡ오료 阿育이 닐오ᄃᆡ 나옷 王 ᄃᆞ외ᇙ 사ᄅᆞ미면 兵甲이 自然히 오리라 그 말 니ᄅᆞᇙ 제 ᄯᅡ히 여러 兵甲이 나니라 뎌 諸國 사ᄅᆞᆷᄃᆞᆯ히 阿育이 오ᄂᆞ다 듣고 길 닷고 種種 供養ᄋᆞ로 맛더니 諸天이 出令호ᄃᆡ 阿育王子ㅣ 이 天下애 王 ᄃᆞ외리니 너희 거슬ᄧᅳᆫ ᄠᅳᆮ 말라 뎌 나라히 즉재 降伏ᄒᆞ야 이ᄀᆞ티 天下ᄅᆞᆯ 다 平ᄒᆡ와 바ᄅᆞᆳ ᄀᆞᅀᅢ 다ᄃᆞᆮ게 ᄒᆞ니라

時頻頭羅王邊國 怛叉尸羅反 王即語阿育 汝將四兵平伐彼國 及至發引與少兵甲 時從者白王子言 今往伐彼國無有軍仗 云何得平 阿育言我若應王者 兵甲自然來應 發是語時 尋聲地開兵甲從地而出 即將四兵往伐彼國 時彼諸國民人 聞阿育來即平治道路 種種供養奉迎王子 諸天宣令 阿育王子當王此天下 汝等勿興逆意 彼國即便降伏 如是乃至平此天下至於海際