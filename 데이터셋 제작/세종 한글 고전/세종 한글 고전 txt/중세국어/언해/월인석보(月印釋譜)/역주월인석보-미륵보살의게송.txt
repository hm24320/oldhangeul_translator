[미륵보살의 게송]【彌勒菩薩ㅅ 偈예 니ᄅᆞ샤ᄃᆡ 시혹 布施ᄅᆞᆯ 行호ᄃᆡ 金銀 珊瑚 眞珠 摩尼 碑磲 瑪瑙 金剛 여러 가짓 보ᄇᆡ와 奴婢와 술위와 보ᄇᆡ로 ᄭᅮ뮨 輦과로 歡喜ᄒᆞ야 布施ᄒᆞ야 佛道애 廻向ᄒᆞ야 이 乘을 得고져 願ᄒᆞ니 三界예 第一이라 諸佛이 讚歎ᄒᆞ시논 배며 시혹 菩薩이 네 ᄆᆞᆯ 메ᅇᅲᆫ 보ᄇᆡ옛 술위와 欄楯과 華蓋와 軒 ᄭᅮ뮤ᄆᆞ로 布施ᄒᆞ며 ᄯᅩ 菩薩이 모맷 고기와 손발와 妻子로 布施ᄒᆞ야 우 업슨 道理求ᄒᆞ리도 보며 ᄯᅩ 菩薩이 머리와 눈과 몸과ᄅᆞᆯ 즐겨 布施ᄒᆞ야 부텻 智慧 求ᄒᆞ리도 보며 시혹 菩薩이 됴ᄒᆞᆫ 飮食과 온가짓 湯藥ᄋᆞ로 부텻긔와 즁의게 布施ᄒᆞ리도 보며 일훔난 爲頭ᄒᆞᆫ 오시 갑시 千萬이 ᄊᆞ며 시혹 갑 업슨 오ᄉᆞ로 부텟긔와 즁의게 布施ᄒᆞ리도 보며 千萬億 가짓 栴檀 보ᄇᆡ옛 집과 여러 가짓 微妙ᄒᆞᆫ 臥具로 부텨ᄭᅴ와 즁의게 布施ᄒᆞ리도 보며 淸淨ᄒᆞᆫ 園林에 곳과 菓實왜 盛ᄒᆞ며 흐르ᄂᆞᆫ ᄉᆡᆷ과 沐浴ᄒᆞᆯ 모ᄉᆞ로 부텨ᄭᅴ와 즁의게 布施ᄒᆞ야 이트렛 布施 種種 微妙로 歡喜ᄒᆞ야 슬믜디 아니ᄒᆞ야 우 업슨 道理ᄅᆞᆯ 求ᄒᆞ거든 보리로다 ᄒᆞ시니라】