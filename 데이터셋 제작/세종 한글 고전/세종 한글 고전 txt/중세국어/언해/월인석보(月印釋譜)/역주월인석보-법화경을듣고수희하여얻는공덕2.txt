[법화경을 듣고 수희하여 얻는 공덕 2]彌勒이 부텻긔 ᄉᆞᆯᄫᆞ샤ᄃᆡ 世尊하 이 사ᄅᆞᄆᆡ 功德이 甚히 하 無量無邊ᄒᆞ니 이 施主ㅣ 오직 衆生의게 一切 즐거ᄫᅳᆫ 것만 주어도 功德이 그지업스리어늘 ᄒᆞᄆᆞᆯ며 阿羅漢果ᄅᆞᆯ 得게 호미ᄯᆞ니ᅌᅵᆺ가 부톄 彌勒ᄃᆞ려 니ᄅᆞ샤ᄃᆡ 내 이제 分明히 너ᄃᆞ려 닐오리라 이 사ᄅᆞ미 一切 즐거ᄫᅳᆫ 거스로 四百萬億 阿僧衹 世界옛 六趣衆生의게 施ᄒᆞ고 ᄯᅩ 阿羅漢果ᄅᆞᆯ 得게 ᄒᆞ야 得혼 功德이 이 第五十 人의 法華經 ᄒᆞᆫ 偈 듣고 隨喜혼 功德에 ᄀᆞᆮ디 몯호미 百分 千分 百千萬億分에 ᄒᆞ나토 몯 미츠리며 算數譬喩의 能히 아디 몯호매 니를리라 【財施ᄂᆞᆫ 밧거시오 道果ᄂᆞᆫ 小乘일ᄊᆡ 머리 몯 미츠리라】