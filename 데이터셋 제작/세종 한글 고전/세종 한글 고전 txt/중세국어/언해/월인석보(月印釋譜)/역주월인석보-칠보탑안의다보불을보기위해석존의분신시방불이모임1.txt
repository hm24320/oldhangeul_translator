[칠보탑 안의 다보불을 보기 위해 석존의 분신 시방불이 모임 1]이ᄢᅴ 大樂說菩薩 이 如來ㅅ神力 젼ᄎᆞ로 부텻긔 ᄉᆞᆯᄫᆞ샤ᄃᆡ 世尊하 우리ᄃᆞᆯ히 이 부텻 모ᄆᆞᆯ 보ᅀᆞᆸ고져 願ᄒᆞ노ᅌᅵ다【圓證을 表호려 ᄒᆞ샤ᇙ뎬 全身을 나토시리니 이 져근 緣 이 아닐ᄊᆡ 如來ㅅ 神力을 비ᅀᆞᄫᅡ 니ᄅᆞ와ᄃᆞ니라】부톄 大樂說菩薩 摩訶薩ᄃᆞ려 니ᄅᆞ샤ᄃᆡ 이 多寶佛이 깁고 重ᄒᆞᆫ 願이 겨샤ᄃᆡ 내 寶塔이 法華經 드로ᄆᆞᆯ 爲ᄒᆞ야 諸佛ㅅ 알ᄑᆡ 나시ᇙ 저긔 내 모ᄆᆞ로 四衆 뵈오져 ᄒᆞ리 잇거든 뎌 부텻 分身 諸佛이 十方世界예 겨샤 說法 ᄒᆞ시ᄂᆞ니 다 ᄒᆞᆫ 고대 모ᄃᆞ신 後에ᅀᅡ 내 모미 나 現호리라 ᄒᆞ시니라【모로매 十方앳 說法ᄒᆞ시ᄂᆞᆫ 諸佛이 다 모도ᄆᆞᆯ 기드리신 後에ᅀᅡ 나 現ᄒᆞ샤ᄆᆞᆫ 圓會 圓證ᄋᆞᆯ 表ᄒᆞ시니라 分身 諸佛은 곧 千百億 化앳 므렛 ᄃᆞᆯ 物應ᄒᆞ시ᄂᆞ니라】 大樂說아 내 分身諸佛이 十方世界예 이셔 說法ᄒᆞᄂᆞ니 이제 모다ᅀᅡ ᄒᆞ리로다 大樂說이 부텻긔 ᄉᆞᆯᄫᆞ샤ᄃᆡ 世尊하 우리ᄃᆞᆯ토 ᄯᅩ 世尊ㅅ 分身諸佛을 보ᅀᆞᄫᅡ 저ᅀᆞᄫᅡ 供養ᄒᆞᅀᆞᆸ고져 願ᄒᆞ노ᅌᅵ다