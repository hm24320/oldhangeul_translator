[아육왕의 불법 귀의 11]◯ 그제 뎌 比丘ㅣ【ㅣ偈ㅣ ᄉᆞᆯᄫᆞᆫ 比丘ㅣ라】 阿育王 濟度ᄒᆞ고 虛空애 올아 나거늘 그제 王도 地獄애셔 나려커늘 兇主ㅣ 닐오ᄃᆡ 王이 ᄂᆞ외야 몯 나시리ᅌᅵ다 王이 닐오ᄃᆡ 네 이제 나ᄅᆞᆯ 주규려 ᄒᆞᄂᆞᆫ다 兇主ㅣ 닐오ᄃᆡ 그리ᄒᆞ노ᅌᅵ다 王이 닐오ᄃᆡ 뉘 몬져 드뇨 對答호ᄃᆡ 내 몬져 드로ᅌᅵ다 王이 닐오ᄃᆡ 그러면 네 몬져 주그리라 ᄒᆞ고 즉재 그 놈 자바 브레 ᄉᆞ라 주기고 地獄 허러 ᄇᆞ리니라◯ 王이 信心 得ᄒᆞ야 道人ᄭᅴ 무로ᄃᆡ 내 아래브터 사ᄅᆞᆷ 주규ᄃᆡ 올히 몯호니 이제 엇던 善을 닷가ᅀᅡ 이 殃ᄋᆞᆯ 免ᄒᆞ리ᅌᅵᆺ고對答호ᄃᆡ 오직 塔 이ᄅᆞ고 衆僧 供養ᄒᆞ고 가틴 사ᄅᆞᆷ 赦ᄒᆞ고 艱難ᄒᆞᆫ 사ᄅᆞᆷ 賑濟ᄒᆞ쇼셔

時彼比丘度阿育王已 乘空而化 時王從彼地獄欲出 凶主白王言王不復得去 王曰汝今欲殺我耶 彼曰如是王曰 誰先入此中 答曰我是 王曰若然者汝先應取死 王即勅人將此凶主 著作膠舍裏以火燒之 又勅壞此地獄施衆生無畏(傳云) 王得信心 問道人曰 我從來殺害不必以理 今修何善得免斯殃答曰 唯有起塔供養衆僧 赦諸徒囚賑濟貧乏 (王曰 何處可起塔 道人即以神力左手掩日 日光作八萬四千道 散照閻浮提 所照之處皆可起塔 今諸塔處是也)