[원앙부인의 극락왕생 5]王이 드르시고 깃거ᄒᆞ시며 忽然히 누ᇇ므를 비 디ᄃᆞᆺ 흘리거시ᄂᆞᆯ 鴛鴦夫人이 王ᄭᅴ ᄉᆞᆯᄫᅩᄃᆡ 엇던 젼ᄎᆞ로 우르시ᄂᆞ니ᅌᅵᆺ고 王이 니ᄅᆞ샤ᄃᆡ 이 比丘ㅣ 아래 오샤 찻믈 기르ᇙ 婇女 ᄃᆞ려 林淨寺애 가신 쥬ᇰ니미시니 이제 ᄯᅩ 내 모ᄆᆞᆯ ᄃᆞ려다가 維那ᄅᆞᆯ 사모려 ᄒᆞ실ᄊᆡ 듣ᄌᆞᆸ고 깃거ᄒᆞ가니와 그러나 ᄒᆞᆫ디 ᄒᆞ녀고로 혜여 혼ᄃᆡᆫ 내 四百夫人이 前世옛 因緣으로 나ᄅᆞᆯ 조차 살어든 오ᄂᆞᄅᆞᆫ ᄇᆞ리고 가릴ᄊᆡ ᄆᆞᅀᆞᄆᆞᆯ 슬허 우노ᅌᅵ다】鴛鴦夫人이 듣ᄌᆞᆸ고 比丘ᄭᅴ 닐오ᄃᆡ 내 몸도 좃ᄌᆞᄫᅡ 가ᇙ ᄯᅡ힌가 몯 가ᇙ ᄯᅡ힌가 比丘ㅣ 닐오ᄃᆡ 아래 가신 八婇女도 니거시니 므스기 ᄭᅥᆯᄫᅳ리ᅌᅵᆺ고 夫人이 닐오ᄃᆡ 그러커든 나도 大王 뫼ᅀᆞᄫᅡ 比丘 좃ᄌᆞᄫᅡ 가리ᅌᅵ다