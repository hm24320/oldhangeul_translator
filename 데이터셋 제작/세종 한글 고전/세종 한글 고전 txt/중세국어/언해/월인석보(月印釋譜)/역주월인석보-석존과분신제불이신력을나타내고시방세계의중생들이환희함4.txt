[석존과 분신제불이 신력을 나타내고 시방세계의 중생들이 환희함 4]卽時예 諸天이 虛空 中에 된 소리로 닐오ᄃᆡ 이ᅌᅦ셔 無量無邊 百千萬億 阿僧衹 世界 디나 나라히 이쇼ᄃᆡ 일후미 娑婆ㅣ니 이 中에 부톄 겨샤ᄃᆡ 일후미 釋迦牟尼시니 이제 諸菩薩摩訶薩 爲ᄒᆞ샤 大乘經을 니ᄅᆞ시ᄂᆞ니 일후미 妙法蓮華ㅣ니 菩薩 ᄀᆞᄅᆞ치시논 法 부텨 護念ᄒᆞ시논 배라 너희ᄃᆞᆯ히 기픈 ᄆᆞᅀᆞᄆᆞ로 隨喜ᄒᆞ며 ᄯᅩ 釋迦牟尼佛을 저ᅀᆞᄫᅡ 供養ᄒᆞᅀᆞᄫᅡᅀᅡ ᄒᆞ리라 뎌 衆生ᄃᆞᆯ히 虛空 中엣 소리ᄅᆞᆯ 듣고 合掌ᄒᆞ야 娑婆世界ᄅᆞᆯ 向ᄒᆞ야 닐오ᄃᆡ 南無釋迦牟尼佛 南無釋迦牟尼佛 ᄒᆞ고 種種 華香 瓔珞 幡蓋와 여러 가짓 모매 莊嚴ᄒᆞᇙ 것 珍寶 妙物로 다 娑婆世界예 머리셔 비ᄒᆞ니【이 다 神力으로 그리 케 ᄒᆞ시니라】 비혼 것ᄃᆞᆯ히 十方ᄋᆞ로셔 오니 구룸 지픠ᄃᆞᆺᄒᆞ야 變ᄒᆞ야 寶帳이 ᄃᆞ외야 이 ᄉᆞᅀᅵᆺ 諸佛ㅅ 우희 차 두프니 그제 十方 世界 通達ᄒᆞ야 마ᄀᆞᆫ ᄃᆡ 업서 ᄒᆞᆫ 佛土ㅣ ᄀᆞᆮ더니 【이 ᄯᅩ 神力으로 變ᄒᆞ야 나토시니라】