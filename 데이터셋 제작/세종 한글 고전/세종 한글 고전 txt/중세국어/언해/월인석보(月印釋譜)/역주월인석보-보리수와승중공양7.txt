[보리수와 승중 공양 7]그제 王子ㅣ 일후미 拘那羅ㅣ라 호리 王 올ᄒᆞᆫ 녀긔 잇더니 두 소ᇇ가라ᄀᆞᆯ 들오 말 아니ᄒᆞ니 二倍 供養코져 혼 ᄠᅳ디러니 大衆이 보고 다 웃거늘 王도 우ᅀᅥ 닐오ᄃᆡ 王子ㅣ 功德 더으놋다 王이 ᄯᅩ 닐오ᄃᆡ 내 ᄯᅩ 三十萬 兩 金ᄋᆞ로 衆僧을 供養ᄒᆞ고 ᄯᅩ 즈믄 독 香湯ᄋᆞ로 菩提樹를 싯교리라 그제 王子ㅣ ᄯᅩ 네 가라ᄀᆞᆯ 드니 四倍 코졋 ᄠᅳ디러니 王이 怒ᄒᆞ야 臣下ᄃᆞ려 닐오ᄃᆡ 뉘 王子 ᄀᆞᄅᆞ쳐 날와 ᄃᆞ토게 ᄒᆞᄂᆞ뇨 臣下ㅣ ᄉᆞᆯᄫᅩᄃᆡ 뉘 王과 겻구리ᅌᅵᆺ고 그러나 王子ㅣ 聰慧 利根ᄒᆞ샤 功德을 더으실ᄊᆡ 이 이ᄅᆞᆯ ᄒᆞ시노소ᅌᅵ다 그제 王이 王子 도라 보고 上座ᄭᅴ ᄉᆞᆯᄫᅩᄃᆡ 내 庫藏앳 거스란 말오 녀나ᄆᆞᆫ 一切 것과 閻浮提 夫人 婇女 諸臣 眷屬과 나와 拘那羅子와 다 賢聖 衆僧ᄭᅴ 布施ᄒᆞ노ᅌᅵ다 ᄒᆞ니라 그제 王과 上座와 比丘僧괘 즈믄 독 香湯ᄋᆞ로 菩提樹를 싯기니 菩提樹ㅣ 倍히 싁싁고 퍼디거늘 王과 羣臣ᄃᆞᆯ쾌 ᄀᆞ자ᇰ 歡喜ᄒᆞ더라

(일부 미상) 時王子名曰拘那羅 在王右邊 舉二指而不言說 意欲二倍供養 大衆見之皆盡發笑 王亦發笑而語言 (嗚呼)王子 乃有增益功德供養 王復言 我復以三十萬兩金供養衆僧 復加千瓮香湯洗浴菩提樹 時王子復舉四指 意在四倍 時王嗔恚語臣曰 誰教王子作是事與我興競 臣啓王言 誰敢與王興競 然王子聰慧利根 增益功德故作是事耳 時王右顧視王子 白上座曰 除我庫藏之物 餘一切物 閻浮提夫人婇女諸臣眷屬 及我拘那羅子 皆悉布施賢聖衆僧 (唱令國界集諸五衆 而說偈曰… 줄임) 時王上座及比丘僧 以甕香湯 洗浴菩提樹 時菩提樹倍 復嚴好 增長茂盛(而說偈曰… 줄임)