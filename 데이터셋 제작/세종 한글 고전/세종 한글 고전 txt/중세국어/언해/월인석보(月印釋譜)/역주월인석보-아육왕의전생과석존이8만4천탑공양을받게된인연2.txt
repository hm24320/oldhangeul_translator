[아육왕의 전생과 석존이 8만 4천탑 공양을 받게 된 인연 2]阿難이 歡喜ᄒᆞᅀᆞᄫᅡ 부텨ᄭᅴ ᄉᆞᆯᄫᅩᄃᆡ 如來 녜 엇던 功德을 지ᅀᅳ시관ᄃᆡ 이 한 塔報ㅣ 겨시리ᅌᅵᆺ고 부톄 니ᄅᆞ샤ᄃᆡ 過去에 ᄒᆞᆫ 國王이 이쇼ᄃᆡ 일후미 波塞奇러니 閻浮提 八萬四千 나라ᄒᆞᆯ 가졧더니 그제 부톄 겨샤ᄃᆡ 일후미 沸沙ㅣ러시니 波塞奇王이 臣民ᄃᆞᆯ콰 부텨 供養ᄒᆞᅀᆞᄫᆞ며 比丘僧의게 四事로 供養ᄒᆞ더니 그제 王이 念호ᄃᆡ ᄀᆞᆺ 혀근 나라ᄃᆞᆯ햇 사ᄅᆞᆷᄃᆞᆯ히 福 닷고ᇙ 길히 업스니 이제 부텻 像ᄋᆞᆯ 그리ᅀᆞᄫᅡ 諸國에 두루 펴 다 供養ᄒᆞᅀᆞᆸ게 호리라 ᄒᆞ고 즉재 畫師 블러 그리ᅀᆞᄫᆞ라 ᄒᆞ니 畫師ㅣ 부텨ᄭᅴ 와 相好 보ᅀᆞᄫᅡ 그리ᅀᆞᄫᅩ려 호ᄃᆡ ᄒᆞᆫ 곧 그리ᅀᆞᆸ고 녀나ᄆᆞᆫ 곧 니저 몯 일워커늘 波塞奇王이 彩色 ᄆᆞ라 손ᅀᅩ ᄒᆞᆫ 像 그리ᅀᆞᄫᅡ 보ᄂᆞᆯ 내야ᄂᆞᆯ 畫師ㅣ 그를 브터 八萬四千 像ᄋᆞᆯ 그리ᅀᆞᄫᅡ 諸國에 펴 小國王ᄃᆞᆯ히 다 供養ᄒᆞᅀᆞᄫᆞ니 그젯 波塞奇ᄂᆞᆫ 내 모미 긔니 이 因緣으로 샤ᇰ녜 三十二相앳 ᄠᆞ로 奇特ᄒᆞᆫ 모ᄆᆞᆯ 어더 涅槃 後에 八萬四千 塔ᄋᆞᆯ 어드리라】

阿難歡喜重白佛言 如來先昔造何功德 而乃有此多塔之報 佛言 過去有國王 名波塞奇 典閻浮提八萬四千國 時世有佛名曰沸沙 波塞奇王與諸臣民 供養於佛及比丘僧 四事供養時王心念 邊小諸國皆悉偏僻 人民之類無由修福 今當圖畵佛之形象 分布諸國咸得供養 作是念已 卽召畵師勅使圖畵 時諸畵師來至佛所 看佛相好欲得畫之 適畫一處亡失餘處 重複觀看復次下手 畫一忘一不能使成 時波塞奇調和衆彩 手自爲畫一像以模法 於時畵師 乃依圖畵八萬四千像與諸國諸小國王皆得供養 時波塞奇我今身是 以此緣故 常得三十二相殊特之身 般涅槃後 得此八萬四千諸塔 (이상, 석가보 제5, 석가획팔만사천탑숙연기 제32, 〈대정신수대장경〉 제50, 사전부 82쪽 중～하)