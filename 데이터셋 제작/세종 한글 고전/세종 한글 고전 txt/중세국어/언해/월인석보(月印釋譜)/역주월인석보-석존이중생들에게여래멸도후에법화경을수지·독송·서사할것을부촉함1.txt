[석존이 중생들에게 여래 멸도 후에 법화경을 수지·독송·서사할 것을 부촉함 1]그ᄢᅴ 부톄 上行 等 菩薩大衆ᄃᆞ려 니ᄅᆞ샤ᄃᆡ 諸佛 神力이 이ᄀᆞ티 無量無邊 不可思議니 ᄒᆞ다가 내 이 神力으로 無量無邊 百千萬億 阿僧衹 劫에 囑累호ᄆᆞᆯ 爲ᄒᆞ야 이 經 功德을 닐어도 오히려 能히 다 몯ᄒᆞ리라 【上行ᄋᆞᆫ 곧 涌出衆엣 爲頭ᄒᆞ시니라 舌相 너붐과 身光 머룸과 ᄒᆞᆫ 謦欬 ᄒᆞᆫ 彈指예 能히 六震을 뮈워 諸天을 感ᄒᆞ며 다ᄅᆞᆫ 거슬 어울워 마ᄀᆞᆫ ᄃᆡ ᄉᆞᄆᆞ초매 니르르시니 神力이 至極 크시다 닐오ᇙ디어늘 能히 經ㅅ 德을 다 몯 니ᄅᆞ샤ᄆᆞᆫ 如來ㅅ 一切 深妙ᄒᆞ신 功德이 이 經에 다 모다 어루 다 몯 니ᄅᆞ릴ᄊᆡ니라】