[석존이 신변을 보임 4]ᄯᅩ 諸佛이 般涅槃ᄒᆞ신 後에 부텻 舍利로 七寶塔 셰ᅀᆞᆸ논 야ᇰ도 보리러니【四衆의 修行브터 塔 셰유매 니르니 衆生諸佛의 처ᅀᅥᆷ  乃終ᄋᆞᆯ 나토니라 ᄒᆞᆫ 光이 東녀그로 비취샤 周亘ᄒᆞ야 두려ᄫᅵ 現ᄒᆞ샤미 이ᄀᆞ티 子細히 다ᄒᆞ샤ᄆᆞᆫ 智境을 바ᄅᆞ 브터셔 諸法 實相ᄋᆞᆯ 뵈시니라 世間 萬法이 識 境으로 보건댄 다 幻惑ᄒᆞ야 實ᄋᆞᆯ 몯 어드려니와 智境으로 보건댄 이 ᄀᆞᆮᄒᆞᆫ 性相 因緣과 이 ᄀᆞᆮᄒᆞᆫ 果報 本末이 다 ᄒᆞᆫ 妙明이라 實相 아니니 업스니 ᄒᆞ다가 衆生ᄃᆞᆯ히 本明이 ᄉᆞᄆᆞᆺ 發ᄒᆞ야 本智 알ᄑᆡ 現ᄒᆞ면 훤히 비취여 두려ᄫᅵ 現ᄒᆞ야 부텨와 다ᄅᆞ디 아니ᄒᆞ야 妙體實相이 心目애 昭昭ᄒᆞ리라 ≪目ᄋᆞᆫ 누니오 昭ᄂᆞᆫ ᄇᆞᆯᄀᆞᆯ씨라≫그럴ᄊᆡ 文殊ㅣ 니ᄅᆞ샤ᄃᆡ 이젯 부톄 光明을 펴샤 實相義ᄅᆞᆯ 도ᄫᅡ 發ᄒᆞ시ᄂᆞ다 ᄒᆞ시니라 이 後ㅅ 經文이 젼혀 이 ᄠᅳ들 나토실ᄊᆡ 몬져 귿 내샤미 이 ᄀᆞᆮᄒᆞ시니라】