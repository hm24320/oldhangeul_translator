〔경문〕 阿難아 이ᄀᆞ티 世界옛 六道衆生이 비록 身心에 殺 盜 婬이 업서 세 行이 ᄒᆞ마 두려워도 ᄒᆞ다가 큰 거즛말 ᄒᆞ면 곧 三摩地예 淸淨티 몯ᄒᆞ야 愛見魔ㅣ ᄃᆞ외야 如來種ᄋᆞᆯ 일흐리니 닐온 得디 몯ᄒᆞᆫ 거슬 得호라 ᄒᆞ며 證티 몯ᄒᆞᆫ 거슬 證호라 ᄒᆞ며 시혹 世間앳 尊勝第一을 求ᄒᆞ야 알ᄑᆡᆺ 사ᄅᆞᆷᄃᆞ려 닐오ᄃᆡ 내 이제 ᄒᆞ마 須陀洹果와 斯陀含果와 阿那含果와 阿羅漢道와 辟支佛乘과 十地와 地前엣 諸位 菩薩ᄋᆞᆯ 得호라 ᄒᆞ야 뎨 禮懺ᄋᆞᆯ 求ᄒᆞ야 그 供養ᄋᆞᆯ 貪ᄒᆞ리라

〔주해〕 四果와 十地예 得디 몯호ᄆᆞᆯ 得호라 호미 일후미 큰 妄語ㅣ오 供養ᄋᆞᆯ 貪ᄒᆞ야 내 尊勝을 求호미 일후미 愛魔ㅣ오 邪見을 妄히 니르와다 내 聖에 ᄀᆞᆮ호라 호미 일후미 見魔ㅣ니 다 큰 妄이라

〔경문〕 이 一顚迦ᄂᆞᆫ 佛種ᄋᆞᆯ 스러 滅호ᄃᆡ 사ᄅᆞ미 갈ᄒᆞ로 多羅木 버히ᄃᆞᆺ ᄒᆞ니 부톄 記호ᄃᆡ 이 사ᄅᆞᄆᆞᆫ 善根을 永히 그쳐 다시 知見이 업서 三苦海예 ᄃᆞ마 三昧ᄅᆞᆯ 일우디 몯ᄒᆞ리라

〔주해〕 一顚迦ᄂᆞᆫ 곧 一闡提라 貝多羅樹ᄂᆞᆫ 갈ᄒᆞ로 버히면 다시 사디 몯ᄒᆞᄂᆞ니 큰 妄ᄒᆞᆫ 사ᄅᆞ미 善根 永히 그추믈 가ᄌᆞᆯ비시니라 三苦ᄂᆞᆫ 三塗ㅣ라