〔경문〕 이 말 닐어시ᄂᆞᆯ 卽時예 阿難과 모ᄃᆞᆫ 大衆이 如來ㅅ 密印般怛羅 ᄠᅳ들 여러 뵈샤ᄆᆞᆯ 닙ᄉᆞ오며 이 經엣 了義名目을 조쳐 듣ᄌᆞᆸ고 禪那로 聖位예 닷가 나ᅀᅡ가ᇙ 增上妙理ᄅᆞᆯ 다 아라 心慮ㅣ 虛히 얼의여 三界옛 ᄆᆞᅀᆞᆷ 닷논 六品微細ᄒᆞᆫ 煩惱ᄅᆞᆯ 그처 ᄇᆞ려

〔주해〕 이ᄂᆞᆫ 時節ㅅ 衆의 益 어두믈 結ᄒᆞ야 펴니 아래ᄂᆞᆫ 기리ᅀᆞ와 謝ᄒᆞᅀᆞ오니라 密印 여러 뵈샤ᄆᆞ로 增上妙理예 니르린 알ᄑᆡᆺ 經엣 기픈 ᄠᅳ들 通히 ᄀᆞᄅᆞ치니라 藏心이 淸淨히 머구므며 두픈 ᄃᆞᆯ 印證ᄒᆞ야 一切ᄅᆞᆯ 決了호미 이 닐온 密印般怛羅了義라

〔주해〕 ᄆᆞᅀᆞᆷ ᄇᆞᆯ겨 性 보ᄆᆞ로 因 삼고 等妙ㅅ 至極ᄒᆞᆫ 證으로 果 사마 ᄀᆞᄂᆞᆫ 드틀도 셔디 아니ᄒᆞ며 ᄠᅳᆮ과 아롬과ᄅᆞᆯ 둘흘 니저 心慮ㅣ 灰凝ᄒᆞ야 【念慮ㅣ 行티 아니호미 ᄎᆞᆫ ᄌᆡ 얼읜 ᄃᆞᆺᄒᆞᆯ씨라】 微細ᄒᆞᆫ 惑ᄋᆞᆯ 다 그추미 이 닐온 禪那로 닷가 나ᅀᅡ가ᇙ 增上妙理라 修道애 긋논 俱生細惑ᄋᆞᆯ 大乘ᄋᆞᆫ 地예 드러 永히 降伏ᄒᆡ오 佛地예 니르러ᅀᅡ 비르서 긋거니와 小乘은 三界예 九地예 ᄂᆞᆫ호아 地ㅣ 各九品이니 初果ㅣ 欲界옛 前六品을 그처 二果ᄅᆞᆯ 證ᄒᆞ고 後三品을 그처 三果ᄅᆞᆯ 證ᄒᆞ고 上二界옛 各九品을 그처 無學ᄋᆞᆯ 證ᄒᆞᄂᆞ니 이제 이 增上ᄒᆞ야 다 그츤 젼ᄎᆞ로 닐오ᄃᆡ 三界六品이라 그 나ᄆᆞᆫ 三品ᄋᆞᆫ 모로매 佛地라ᅀᅡ 비르서 그츠리니 비록 三果ㅣ 能히 九品을 그츠나 오직 ᄂᆞᆫ호아 그처 漸漸 降伏ᄒᆡᆯ ᄯᆞᄅᆞ미라