〔경문〕 一切 時예 靜ᄒᆞ나 應ᄒᆞᇙ 觸이 오나ᄃᆞᆫ 能히 거슬ᄧᅵ 몯ᄒᆞᄂᆞ닌 命終ᄒᆞᆫ 後에 精微ᄒᆞᆫ ᄃᆡ 우흐로 올아 아랫 界옛 모ᄃᆞᆫ 人天境에 닛디 아니ᄒᆞ야 劫이 허로매 니르러도 三災 밋디 몯ᄒᆞᄂᆞ니 이 ᄀᆞᆮᄒᆞᆫ ᄒᆞᆫ 類ᄂᆞᆫ 일후미 兜率陀天이라

〔주해〕 비록 靜ᄒᆞᆫ ᄆᆞᅀᆞ미 더 하나 ᄯᅩ 觸應호ᄆᆞᆯ 免티 몯ᄒᆞ니 이ᄂᆞᆫ 能히 欲 져구미디위 能히 ᄆᆞᅀᆞᆷ 업디 몯ᄒᆞ니라

〔주해〕 兜率天에 內院 外院이 잇ᄂᆞ니 三災ㅣ 三禪에 니르로ᄃᆡ 이ᅌᅦ 밋디 몯호ᄆᆞᆫ 內院을 자바 니ᄅᆞ시니라

〔주해〕 精微ᄒᆞ며 接디 아니호미 다 內院ㅅ 이리라