〔경문〕 이ᅌᅦ 阿難과 모ᄃᆞᆫ 大衆이 身心이 ᄇᆞᆯ가 큰 여러 뵈샤ᄆᆞᆯ 得ᄒᆞ야 佛菩提와 大涅槃ᄋᆞᆯ 보ᄃᆡ 사ᄅᆞ미 이ᄅᆞᆯ 因ᄒᆞ야 머리 노녀 도라오디 몯ᄒᆞ야셔 그 지븨 도라갈 기ᇙᄒᆞᆯ ᄇᆞᆯ기 아ᄃᆞᆺ ᄒᆞ야 너븐 會옛 大衆 天龍八部와 有學 二乘과 모ᄃᆞᆫ 一切 새 發心ᄒᆞᆫ 菩薩이 그 數ㅣ 열 恒河沙ㅣ 잇더니 다 本心ᄋᆞᆯ 得ᄒᆞ야 塵이 멀며 ᄠᆡᄅᆞᆯ 여희여 法眼이 조호ᄆᆞᆯ 어드며 性比丘尼ᄂᆞᆫ 偈 니ᄅᆞ샤ᄆᆞᆯ 듣ᄌᆞᆸ고 阿羅漢ᄋᆞᆯ 일우며 無量 衆生이 다 無等이 等ᄒᆞ신 阿耨多羅三藐三菩提心을 發ᄒᆞ니라

〔주해〕 圓通妙門이 말ᄉᆞ매 다 여론디라 諸佛ㅅ 正果ᄅᆞᆯ 이ᄅᆞᆯ 브터 어루 ᄇᆞ라릴ᄊᆡ 이런ᄃᆞ로 佛菩提와 大涅槃을 보ᄃᆡ 身心이 ᄇᆞᆯᄀᆞ니 오직 나ᅀᅡ가미 져글 ᄯᆞᄅᆞ밀ᄊᆡ 이런ᄃᆞ로 머리 노녀 도라오디 몯ᄒᆞ야셔 길ᄒᆞᆯ ᄇᆞᆯ기 아로매 가ᄌᆞᆯ비니라 너븐 會옛 天人이 다 本來ㅅ ᄆᆞᅀᆞᄆᆞᆯ 어드며 法眼이 조호ᄆᆞᆯ 得호매 니르로ᄆᆞᆫ ᄯᅩ 本來ㅅ 聞을 아라 塵을 스러 明에 도라간 젼ᄎᆡ라 性比丘尼ㅣ 阿羅漢ᄋᆞᆯ 일우ᄆᆞᆫ 微妙ᄒᆞᆫ 性을 圓通ᄒᆞ야 모ᄃᆞᆫ 漏ㅣ 永히 업수미라 無等等은 닐오ᄃᆡ 物이 等ᄒᆞ리 업스샤ᄃᆡ 能히 物와 等ᄒᆞ실씨니 이ᄂᆞᆫ 微妙ᄒᆞᆫ 圓通ᄋᆞᆯ 得ᄒᆞ샤 우흐로 ᄀᆞᆮᄒᆞ시며 아래로 어우르시ᄂᆞᆫ 德이라 無量 衆生이 다 이 ᄆᆞᅀᆞᆷ 發호ᄆᆞᆫ 이 道 드로ᄆᆞᆯ 因ᄒᆞ야 ᄇᆞ라 願ᄒᆞ야 즐기니라