〔경문〕 阿難아 一切衆生이 世間애 輪廻호미 두 顚倒ᄒᆞᆫ 分別ᄒᆞᄂᆞᆫ 보ᄆᆡ 妄ᄋᆞᆯ브터 고ᄃᆞᆯ 當ᄒᆞ야 나며 業을 當ᄒᆞ야 그우ᄂᆞ니 엇뎨 두 봄고 ᄒᆞ나ᄒᆞᆫ 衆生ᄋᆡ 別業妄見이오 둘흔 衆生ᄋᆡ 同分妄見이라

〔주해〕 두 갓ᄀᆞᆫ 보ᄆᆡ 妄ᄋᆞᆫ 곧 同과 別와 두 見이라 別業은 惑 니ᄅᆞ와도ᄆᆡ 달오ᄆᆞᆯ 니ᄅᆞ시니 緣影을 간대로 조차 正ᄒᆞᆫ 見ᄋᆞᆯ 微惑ᄒᆞ야 일흘씨오 同業ᄋᆞᆫ 妄ᄋᆞᆯ 感호미 ᄒᆞᆫ가죠ᄆᆞᆯ 니ᄅᆞ시니 生死ᄅᆞᆯ 간대로 조차 本覺ᄋᆞᆯ ᄡᅥ디워 ᄇᆞ릴씨라 이 見妄ᄋᆞᆯ 브터 조차 妄業을 지ᅀᆞᆯᄊᆡ 이런ᄃᆞ로 니ᄅᆞ샤ᄃᆡ 고ᄃᆞᆯ 當ᄒᆞ야 나다 ᄒᆞ시고 業을 조차 사ᄅᆞᆷ과 하ᄂᆞᆯ콰 여러 趣예 報ᄅᆞᆯ 受ᄒᆞᆯᄊᆡ 이런ᄃᆞ로 니ᄅᆞ샤ᄃᆡ 業을 當ᄒᆞ야 그우ᄂᆞ니라 ᄒᆞ시니라