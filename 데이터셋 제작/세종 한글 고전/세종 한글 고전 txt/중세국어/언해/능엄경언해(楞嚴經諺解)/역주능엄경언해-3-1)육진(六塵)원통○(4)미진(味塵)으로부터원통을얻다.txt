〔경문〕 藥王과 藥上과 두 法王子ㅣ 會中에 잇ᄂᆞᆫ 五百 梵天과 곧 座로셔 니르샤 부텻 바래 頂禮ᄒᆞᅀᆞᆸ고 부텻긔 ᄉᆞᆯ오샤ᄃᆡ 내 無量 劫에 世옛 어딘 醫員이 ᄃᆞ외야 입 안해 이 娑婆世界옛 草木 金石을 맛보니 일후ᇝ 數ㅣ 모다 十萬 八千이 잇ᄂᆞ니 이ᄀᆞ티 다 알며 ᄡᅳ며 싀며 ᄧᆞ며 淡ᄒᆞ며 ᄃᆞᆯ며 ᄆᆡ온 等 맛과 모ᄃᆞᆫ 和合과 俱生과 變ᄒᆞ야 다ᄅᆞᄂᆡ 이 冷과 이 熱와 毒 이슘과 毒 업수믈 다 能히 너비 아다니 如來ᄅᆞᆯ 받ᄌᆞ와 셤기ᅀᆞ와 마ᄉᆡ 性이 空 아니며 有 아니며 身心에 卽호미 아니며 身心에 離호미 아닌 ᄃᆞᆯ ᄇᆞᆯ기 아라 마ᄉᆡ 因ᄋᆞᆯ 分別ᄒᆞ야 이ᄅᆞᆯ 브터 아라 佛如來 우리 兄弟ᄅᆞᆯ 藥王 藥上 두 菩薩 일후믈 印ᄒᆞ샤ᄆᆞᆯ 닙ᄉᆞ와 이제 會中에 法王子ㅣ ᄃᆞ외야 마ᄉᆞᆯ 因ᄒᆞ야 아로미 ᄇᆞᆯ가 位ㅣ 菩薩애 올오니 부톄 圓通ᄋᆞᆯ 무르실ᄊᆡ 내 證호맨 味因이 上이로소ᅌᅵ다

〔주해〕 이대 救ᄒᆞ샨 功이 이러 부텻 位ᄅᆞᆯ 이긔여 니ᅀᅳ시릴ᄊᆡ 일후미 法王子ㅣ라 오란 劫에 醫員이 ᄃᆞ외샤ᄆᆞᆫ 샤ᇰ녜 사ᄅᆞᄆᆞᆯ 이대 救ᄒᆞ샤미라 味因ᄋᆞᆯ 分別타 니ᄅᆞ샤ᄆᆞᆫ 마ᄉᆡ 性을 ᄇᆞᆯ기 아라 空과 有와 離와 卽과 아닌 두려운 因ᄋᆞᆯ 發明ᄒᆞ샤ᄆᆞᆯ 니ᄅᆞ시니 圓通本根ᄋᆞᆯ ᄀᆞᄅᆞ치샨디라 因ᄒᆞ야 아라 드로ᄆᆞᆯ 니ᄅᆞ샨디 아니라 알ᄑᆡ 色因ᄋᆞᆯ 니ᄅᆞ며 後에 水因 法因 닐오미 이 ᄀᆞᆮᄒᆞ니라