〔경문〕 眞如ㅅ 用ᄋᆞᆯ 發호미 일후미 善慧地라

〔주해〕 ᄒᆞ마 眞體를 得ᄒᆞ면 이ᅌᅦ 眞用이 發ᄒᆞ논디라 믈읫 비취여 應호미 眞티 몯ᄒᆞᆫ 고디 업스며 如티 몯ᄒᆞᆫ 고디 업슬ᄊᆡ 이런ᄃᆞ로 일후미 善慧라

〔경문〕 阿難아 이 모ᄃᆞᆫ 菩薩이 이ᄅᆞᆯ브터 가매 修習ᄒᆞ논 功ᄋᆞᆯ ᄆᆞ차 功德이 圓滿ᄒᆞᆯᄊᆡ ᄯᅩ 이 地ᄅᆞᆯ 일훔호ᄃᆡ 일후미 修習位라

〔주해〕 이ᄂᆞᆫ 알ᄑᆞᆯ 結ᄒᆞ시고 後를 나토시니라 聖位 뫼화 뭇건댄 다ᄉᆞ시 잇ᄂᆞ니 ᄒᆞ나ᄒᆞᆫ 資粮이니 三賢이라 둘흔 加行이니 四加ㅣ라 세흔 通達이니 初地라 네흔 修習이니 곧 이라 다ᄉᆞᄉᆞᆫ 無學이니 妙覺이라 처ᅀᅥᆷ 信發호ᄆᆞᆯ브터 賢을 건네ᄠᅱ여 聖에 드로매 니르리 다 修習ᄒᆞ논 이리로ᄃᆡ 이 位ᄂᆞᆫ ᄒᆞ마 八地功用 업슨 道애 건네ᄠᅱ여 智와 悲왜 다 두려우니 修習功이 이ᅌᅦ ᄆᆞᄎᆞᆫ 젼ᄎᆞ로 일후미 修習이니 十地ㅅ 因ᄋᆞᆯ 結ᄒᆞ시니라 버근 後ᄂᆞᆫ 十地ㅅ 果ㅣ니 ᄂᆞ외야 修習이 업스니라 華嚴 十地예 金剛藏ᄋᆞ로 因ᄋᆞᆯ 表ᄒᆞ시고 解脫月로 果ᄅᆞᆯ 表ᄒᆞ시니 ᄯᅩ 因地ᄂᆞᆫ 닷고미 잇고 果地ᄂᆞᆫ 닷고미 업슬ᄊᆡ라 무로ᄃᆡ 後ㅅ 位예 ᄒᆞ마 修習이 업수ᄃᆡ 다시 障 긋논 일 이쇼ᄆᆞᆫ 엇뎨오 닐오ᄃᆡ 이ᄂᆞᆫ 智와 悲왓 功ᄋᆞᆯ ᄆᆞ차 十地ㅅ 果 得호ᄆᆞᆯ ᄇᆞᆯ기실 ᄯᆞᄅᆞ미어니와 ᄒᆞ다가 障 그추ᄆᆞᆯ 議論호ᇙ뎬 等覺位도 ᄉᆞᆫᄌᆡ 이 修習인 젼ᄎᆞ로 妙覺애 니르러ᅀᅡ 일후미 無學이니라