〔경문〕 世界옛 愚鈍ᄋᆞ로 輪廻ᄒᆞᄂᆞᆫ 癡顚倒ᄅᆞᆯ 因혼 젼ᄎᆞ로 迷惑ᄋᆞᆯ 和合ᄒᆞ야 八萬四千 이운 어즈러운 想이 이니 이런 젼ᄎᆞ로 無想 羯南이 國土애 흘러 올모미 이셔 精神이 化ᄒᆞ야 土 木 金 石이 ᄃᆞ외야 그 類 ᄀᆞᄃᆞᆨᄒᆞ니라

〔주해〕 諦理ᄅᆞᆯ 아디 몯ᄒᆞ고 愚惑ᄋᆞᆯ 구디 자바 愚鈍이 至極호매 迷惑ᄒᆞ야 아로미 업서 精神이 化ᄒᆞ야 土 木 金 石이 ᄃᆞ외야 ᄂᆞ외야 情想이 업스니 곧 이우루미라 劫毗羅 石과 【劫初애 ᄒᆞᆫ 外道 일후미 迦毗羅ㅣ러니 五神通ᄋᆞᆯ 得ᄒᆞ야 略數論ᄋᆞᆯ 지ᅀᅥ 모미 오라디 아니ᄒᆞ야 ᄂᆞ미 허ᇙ가 저허 弟子ᄃᆞ려 닐오ᄃᆡ 내 化ᄒᆞ야 돌히 ᄃᆞ외요리니 다ᄅᆞᆫ 宗이 와 詰難커든 오직 돌 우희 ᄒᆞ게 ᄒᆞ라 後에 陳那ㅣ 因明論ᄋᆞᆯ 지ᅀᅥ 허러ᄂᆞᆯ 돌히 즉재 써 對答ᄒᆞ더니 다시곰 問答ᄒᆞ니 돌히 계워 즉재 ᄯᆞᆷ 흘리고 ᄀᆞ자ᇰ 소리ᄒᆞ고 ᄠᅥᆯ오 ᄇᆞᆺ아디니라】 燕昭墓앳 木과 【燕昭王 墓애 木人이 잇더니 妖怪ᄅᆞ왼 여ᇫ이 ᄃᆞ외니라】 鄭人 緩의 栢과 【鄭人 緩이 주근 後에 자시 ᄃᆞ외니라】 다 精神의 化호미라