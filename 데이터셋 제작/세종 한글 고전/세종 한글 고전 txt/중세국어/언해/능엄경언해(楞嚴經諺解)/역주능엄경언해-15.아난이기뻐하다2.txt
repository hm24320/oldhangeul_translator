〔경문〕 내 億劫엣 顚倒想ᄋᆞᆯ 슬우샤 僧祇ᄅᆞᆯ 디나디 아니 ᄒᆞ야셔 法身ᄋᆞᆯ 얻게 ᄒᆞ시ᅌᅵ다

〔주해〕 無始로 眞ᄋᆞᆯ 몰라 거츠리 緣影을 아로미 곧 億劫엣 갓ᄀᆞᆫ 想이라 ᄒᆞᆫ 번 여러 뵈샤ᄆᆞᆯ 닙ᄉᆞᆸ고 ᄇᆞᆯ기 本來ㅅ ᄆᆞᅀᆞᄆᆞᆯ 어두미 곧 僧祇 디나디 아니호미라

〔경문〕 願ᄒᆞᅀᆞᆸ노니 이제 果ᄅᆞᆯ 得ᄒᆞ야 寶王이 ᄃᆞ외야 이 ᄀᆞᆮᄒᆞᆫ 恒沙衆ᄋᆞᆯ 도로 濟度ᄒᆞ야지ᅌᅵ다 【因行ᄋᆞᆯ ᄇᆞ리디 아니ᄒᆞ샤미라】

〔경문〕 이 기픈 ᄆᆞᅀᆞᄆᆞᆯ 가져 塵刹ᄋᆞᆯ 받ᄌᆞ오리니 【塵數刹土앳 諸佛을 받ᄌᆞ와 돕ᄉᆞ와 法輪ᄋᆞᆯ 轉ᄒᆞᆯ씨라】

〔경문〕 이 일후미 부텻 恩ᄋᆞᆯ 갑ᄉᆞ오미ᅌᅵ다

〔경문〕 굿브러셔 請ᄒᆞᅀᆞᆸ노니 世尊이 證明이 ᄃᆞ외쇼셔 五濁惡世예 盟誓ᄒᆞ야 몬져 드러 ᄒᆞ다가 ᄒᆞᆫ 衆生이 나 부텨 ᄃᆞ외디 몯ᄒᆞ면 내죠ᇰ내 이ᅌᅦ 涅槃ᄋᆞᆯ 取티 아니호리ᅌᅵ다

〔주해〕 ᄒᆞ마 自性을 아라 發明ᄒᆞ샨 恩ᄋᆞᆯ 기피 感動ᄒᆞᅀᆞ올ᄊᆡ 이런ᄃᆞ로 願호ᄃᆡ 일우미 이셔 道ᄅᆞᆯ 크게 ᄒᆞ야 衆生ᄋᆞᆯ 利케 ᄒᆞ야 부텻 ᄆᆞᅀᆞ매 마초 ᄒᆞ야 우흐로 갑ᄉᆞ오려 ᄒᆞ니라

〔주해〕 聖果ᄅᆞᆯ 得고져 願호ᄆᆞᆫ 智心이오 한 衆을 도로 濟度호ᄆᆞᆫ 悲 心이니 智와 悲와ᄅᆞᆯ 둘흘 뮈워 너브며 커 無盡호미 곧 닐온 기픈 ᄆᆞᅀᆞ미라

〔주해〕 濁애 盟誓ᄒᆞ야 드러 涅槃ᄋᆞᆯ 取티 아니호미 곧 기픈 ᄆᆞᅀᆞᄆᆡ 效驗이라 이ᄅᆞᆯ 브터 恩ᄋᆞᆯ 갑ᄉᆞ올ᄊᆡ 이런ᄃᆞ로 부톄 證明 ᄃᆞ외샤ᄆᆞᆯ 請ᄒᆞᅀᆞ오니라