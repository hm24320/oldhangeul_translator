〔경문〕 世尊이 ᄯᅩ 아ᄅᆡ 楞伽山애 大慧等을 爲ᄒᆞ샤 이 ᄠᅳ들 敷演ᄒᆞ샤ᄃᆡ 뎌 外道ᄃᆞᆯ히 샤ᇰ녜 自然ᄋᆞᆯ 니ᄅᆞᄂᆞ니 내 니ᄅᆞ논 因緣ᄋᆞᆫ 뎌 境界 아니라 ᄒᆞ시더니

〔주해〕 몬져 부텻 마ᄅᆞᆯ ᅘᅧ 疑心ᄋᆞᆯ 니ᄅᆞ와ᄃᆞ니라 楞伽會上애 大慧菩薩爲ᄒᆞ샤 因緣義ᄅᆞᆯ 니ᄅᆞ샤 外道ᄋᆡ 自然을 자보ᄆᆞᆯ 허르시니라 뎌 境界 아니라 ᄒᆞ샤ᄆᆞᆫ 外道ᄋᆡ 보미 ᄀᆞᆮ디 아니ᄒᆞ실씨라

〔경문〕 내 이제 이ᄅᆞᆯ 본댄 覺性이 自然ᄒᆞ야 生 아니며 滅 아니라 一切ㅅ 虛妄顚倒ᄅᆞᆯ 머리 여희니 因緣과 뎌 自然이 아닌 ᄃᆞᆺᄒᆞ도소니 엇뎨 여러 뵈샤 뭀 邪ᄋᆡ 드디 아니ᄒᆞ야 眞實ㅅ ᄆᆞᅀᆞᆷ 妙覺明性을 어드리ᅌᅵᆺ고

〔주해〕 楞伽애 비록 因緣을 니ᄅᆞ샤 뎌 妄執을 허르시나 이제 覺性을 본댄 眞實ㅅ 自然ᄒᆞᆫ 體 이셔 갓ᄀᆞᆫ 거츠로ᄆᆞᆯ 머리 여희면 因緣 아니 ᄀᆞᆮᄒᆞ며 뎌 妄執ᄒᆞ논 自然에 다ᄅᆞ도소ᅌᅵ다 ᄒᆞ니 阿難 ᄠᅳ든 이젯 經에 니ᄅᆞ시논 覺性이 ᄒᆞ마 生滅이 아닐ᄊᆡ 自然 ᄀᆞᆮ고 ᄒᆞ마 自然이 아닐ᄊᆡ 因緣이 ᄀᆞᆮᄒᆞ니 末學이 그르 아ᇙ가 저혼 젼ᄎᆞ로 特別히 마ᄀᆡ와 묻ᄌᆞ오니라