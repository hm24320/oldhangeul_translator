〔경문〕 富樓那ㅣ ᄉᆞᆯ오ᄃᆡ ᄒᆞ다가 이 微妙ᄒᆞᆫ 覺과 本來 微妙ᄒᆞᆫ 覺明이 如來ㅅ ᄆᆞᅀᆞᆷ과로 더으디 아니ᄒᆞ며 더디 아니커늘 귿업시 믄득 山河大地 諸有爲相이 나ᇙ닌댄 如來 이제 微妙히 空ᄒᆞᆫ ᄇᆞᆯᄀᆞᆫ 覺ᄋᆞᆯ 得ᄒᆞ시니 山河大地 有爲 習漏ᄅᆞᆯ 어느제 ᄯᅩ 내시리ᅌᅵᆺ고

〔주해〕 妙覺ᄋᆞᆫ 眞妄 업슨 體ᄅᆞᆯ ᄀᆞᄅᆞ치고 本妙覺明ᄋᆞᆫ 眞을 브터 妄ᄋᆞᆯ 니ᄅᆞ와ᄃᆞᆫ 거시라 衆生ᄋᆡ 覺體 부텨와 달오미 업거늘 귿 업시 믄득 모ᄃᆞᆫ 有爲相이 나ᇙ딘댄 如來 ᄒᆞ마 空覺ᄋᆞᆯ 證ᄒᆞ시니 어느제 ᄯᅩ 諸有ᄅᆞᆯ 내시리ᅌᅵᆺ고 이 眞實로 샤ᇰ녯 ᄠᅳ듸 疑惑ᄒᆞᇙ 거실ᄊᆡ 이런ᄃᆞ로 特別히 두위ᅘᅧ 詰難ᄒᆞᅀᆞ오니라