〔경문〕 優波尼沙陀ㅣ 곧 座로셔 니러 부텻 바래 頂禮ᄒᆞᅀᆞᆸ고 부텻긔 ᄉᆞᆯ오ᄃᆡ 내 ᄯᅩ 부톄 ᄆᆞᆺ 처ᅀᅥ메 成道ᄒᆞ샤ᄆᆞᆯ 보ᅀᆞ오니 조티 아니ᄒᆞᆫ 相ᄋᆞᆯ 보아 키 아쳐러 여희요려 호ᄆᆞᆯ 내야 모ᄃᆞᆫ 色性을 아로니 不淨과 白骨微塵을 브터 虛空애 가 空과 色과 둘히 업서 無學道ᄅᆞᆯ 일우니 【처ᅀᅥ메 不淨ᄒᆞᆫ 相ᄋᆞᆯ 짓고 後에 骨鏁觀애 드니 다 貪ᄋᆞᆯ 다ᄉᆞ리노라 ᄒᆞ니라 ᄯᅩ 骨鏁ᄅᆞᆯ 因ᄒᆞ야 色ᄋᆞᆯ 것고 空 ᄇᆞᆯ교매 들오 ᄯᅩ 이 空ᄋᆞᆯ 因ᄒᆞ야 色ᄋᆡ 實相ᄋᆞᆯ 보아 中道理ᄅᆞᆯ 아니 色과 空괘 오직 ᄒᆞᆫ 實性일ᄊᆡ 닐오ᄃᆡ 空과 色괘 둘히 업다 ᄒᆞ니라】 如來 나ᄅᆞᆯ 印ᄒᆞ샤ᄃᆡ 일후미 尼沙陀ㅣ라 ᄒᆞ시니 塵色이 ᄒᆞ마 다ᄋᆞ고 妙色이 密圓ᄒᆞ야 내 色相ᄋᆞᆯ 브터 阿羅漢ᄋᆞᆯ 得호니 부톄 圓通ᄋᆞᆯ 무ᄅᆞ실ᄊᆡ 내 證호맨 色因이 上이로소ᅌᅵ다

〔주해〕 波尼沙陀ᄂᆞᆫ 닐오매 드틄 性이니 드트를 因ᄒᆞ야 알ᄊᆡ 일후믈 得ᄒᆞ니라 녜 貪欲이 하거늘 부톄 不淨觀ᄋᆞᆯ 짓게 ᄒᆞ야시ᄂᆞᆯ 이 色身이 다 곧 空塵인 ᄃᆞᆯ 보아 色ᄋᆞᆯ 因ᄒᆞ야 두려이 아니라