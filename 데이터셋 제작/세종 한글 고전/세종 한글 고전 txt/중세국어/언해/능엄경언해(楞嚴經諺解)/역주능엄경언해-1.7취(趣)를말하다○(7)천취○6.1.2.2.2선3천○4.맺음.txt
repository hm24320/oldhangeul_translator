〔경문〕 阿難아 이 세 勝流ᄂᆞᆫ 一切 시르믜 能히 다왇디 몯ᄒᆞᇙ 고디니 비록 正히 닷ᄀᆞᆫ 眞實ㅅ 三摩地 아니나 淸淨ᄒᆞᆫ 心中에 麁ᄒᆞᆫ 漏ㅣ ᄒᆞ마 降伏ᄒᆞ니 일후미 二禪이라

〔주해〕 二禪이 시르믈 여희오 極喜樂ᄋᆞᆯ 得ᄒᆞᆫ 젼ᄎᆞ로 니ᄅᆞ샤ᄃᆡ 시르미 다왇디 몯다 ᄒᆞ시니라 初禪은 ᄀᆞᆺ 漏心이 動티 아니호ᄆᆞᆯ 得ᄒᆞ고 能히 降伏ᄒᆡ디 몯거니와 이 天은 ᄒᆞ마 麁ᄒᆞᆫ 漏ᄅᆞᆯ 降伏ᄒᆡ면 業이 漸漸 劣코 行이 漸漸 勝토다 俱舍애 닐오ᄃᆡ 이 일후미 定生喜樂地라 ᄒᆞ니 定水ㅣ 業을 저쥬미 이셔 시르미 다왇디 몯호ᄆᆞᆯ 니ᄅᆞ니라