〔경문〕 大目犍連이 곧 座로셔 니러 부텻 바래 頂禮ᄒᆞᅀᆞᆸ고 부텻긔 ᄉᆞᆯ오ᄃᆡ 내 처ᅀᅥᆷ 길헤 밥 비다가 優樓頻螺와 伽耶와 那提와 三迦葉波ㅣ 如來ㅅ 因緣 기픈 ᄠᅳ들 펴 니ᄅᆞ거늘 맛나고 내 믄득 發心ᄒᆞ야 큰 通達ᄋᆞᆯ 得호니 如來 나ᄅᆞᆯ 주샤 袈裟ㅣ 모매 著ᄒᆞ고 鬚髮이 절로 ᄠᅥ러디니ᅌᅵ다 내 十方애 ᄃᆞᆮ뇨ᄃᆡ ᄀᆞ룜 업수믈 得ᄒᆞ며 神通 發明에 미러 우 업수ᄆᆞᆯ 사마 阿羅漢ᄋᆞᆯ 일오니 엇뎨 世尊ᄲᅮ니시리ᅌᅵᆺ고 十方 如來ㅣ 내 神力이 圓明淸淨ᄒᆞ야 自在ᄒᆞ야 저품 업스니라 讚歎ᄒᆞ시ᄂᆞ니 부톄 圓通ᄋᆞᆯ 무르실ᄊᆡ 내 두르ᅘᅧ ᄆᆞᆯ겨 心光을 發宣ᄒᆞ야 흐린 므를 ᄆᆞᆯ굠 ᄀᆞᆮᄒᆞ야 오라 ᄆᆞᆯ고미 ᄃᆞ외요미 이 第一이로소ᅌᅵ다

〔주해〕 因緣 기픈 ᄠᅳ든 世閒앳 和合ᄒᆞᆫ 멀터운 相이 아니라 世와 出世왓 法을 發明호ᄆᆞᆯ 니ᄅᆞ니 이런ᄃᆞ로 因ᄒᆞ야 發心ᄒᆞ야 큰 通達ᄋᆞᆯ 得ᄒᆞ야 神通이 ᄠᅳᆮ ᄀᆞᆮᄒᆞ니라 두르ᅘᅧ ᄆᆞᆯ기다 호ᄆᆞᆫ 意識을 두르ᅘᅧ 微妙히 ᄆᆞᆯ고매 도라갈씨니 이런ᄃᆞ로 오라 ᄆᆞᆯ고미 ᄃᆞ외야 通力이 두려이 ᄇᆞᆯ가 淸淨自在ᄒᆞ니라