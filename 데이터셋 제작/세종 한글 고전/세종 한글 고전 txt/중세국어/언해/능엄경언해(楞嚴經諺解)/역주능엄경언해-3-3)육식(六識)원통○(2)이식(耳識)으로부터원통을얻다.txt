〔경문〕 普賢菩薩이 곧 座로셔 니르샤 부텻 바래 頂禮ᄒᆞᅀᆞᆸ고 부텻긔 ᄉᆞᆯ오샤ᄃᆡ 내 아ᄅᆡ 恒沙 如來와 法王子ㅣ ᄃᆞ외요니 十方 如來 그 弟子ㅣ 菩薩根애 칠 ᄀᆞᄅᆞ치샤ᄃᆡ 普賢行ᄋᆞᆯ 닷ᄀᆞ라 ᄒᆞ시ᄂᆞ니 나ᄅᆞᆯ 브터 일후믈 셰니ᅌᅵ다 世尊하 내 心聞을 ᄡᅥ 衆生ᄋᆡ 뒷논 知見을 分別ᄒᆞ야 ᄒᆞ다가 他方 恒沙 界 밧긔 ᄒᆞᆫ 衆生이나 心中에 普賢行ᄋᆞᆯ 發明ᄒᆞ리 이시면 내 그 ᄢᅴ 여슷엄 가진 象ᄋᆞᆯ 타 모ᄆᆞᆯ 百千에 分ᄒᆞ야 다 그 고대 가노니 비록 뎨 障이 기퍼 나ᄅᆞᆯ 보디 몯ᄒᆞ야도 내 그 사ᄅᆞᆷ과 그ᅀᅳᆨᄒᆞᆫ 中에 뎌ᇰ바기 ᄆᆞᆫ져 擁護ᄒᆞ며 慰勞ᄒᆞ야 【擁ᄋᆞᆫ ᄢᅳ릴씨라】 일우게 ᄒᆞ노ᅌᅵ다 부톄 圓通ᄋᆞᆯ 무르실ᄊᆡ 내 本來ㅅ 因ᄋᆞᆯ ᄉᆞᆲ노니 心聞을 發明ᄒᆞ야 分別ᄋᆞᆯ 自在호미 이 第一이로소ᅌᅵ다

〔주해〕 ᄒᆡᇰ뎌기 周徧티 아니호미 업스실ᄊᆡ 닐오ᄃᆡ 普ㅣ오 우흘 도ᄋᆞ시며 아래ᄅᆞᆯ 利케 ᄒᆞ실ᄊᆡ 닐오ᄃᆡ 賢이라 周徧ᄒᆞ시며 도ᄋᆞ시며 利케 ᄒᆞ실ᄊᆡ 이런ᄃᆞ로 믈읫 大根이 ᄀᆞ자 菩薩行 닷ᄂᆞ닐 다 일후미 普賢行이라 心聞ᄋᆞᆫ 耳識이라 衆生ᄋᆡ 知見을 分別ᄒᆞ샤ᄆᆞᆫ 普賢行ᄋᆞᆯ ᄀᆞᆯᄒᆡ야 일우샤미라