〔경문〕 ᄒᆞ나ᄒᆞᆫ 내 제 音을 보디 아니ᄒᆞ야 보ᄆᆞᆯ 보ᄂᆞᆫ 거스로 뎌 十方앳 苦惱衆生이 音聲을 보아 곧 解脫ᄋᆞᆯ 得게 ᄒᆞ며

〔주해〕 ᄌᆞ걔 音을 보디 아니ᄒᆞ샤ᄆᆞᆫ 聲塵의 니ᄅᆞ와돈 知見을 좃디 아니ᄒᆞ샤미라 보ᄆᆞᆯ 보샤ᄆᆞᆫ 갓ᄀᆞᆫ 듣ᄂᆞᆫ 機ᄅᆞᆯ 두르ᅘᅧ샤 自性을 두르ᅘᅧ 비취샤미라 知見을 니ᄅᆞ왇디 아니ᄒᆞ시면 妄ᄒᆞᆫ ᄃᆡ 업스시고 自性을 두르ᅘᅧ 비취시면 一切 眞寂ᄒᆞ샤 다시 苦惱ㅣ 得호미 업스시니 이 眞觀과 淨觀과 大智慧觀ᄋᆞ로 能히 어린 暗ᄋᆞᆯ 허르시며 能히 災難ᄋᆞᆯ 降伏ᄒᆡ샤미니 이런ᄃᆞ로 受苦ᄒᆞᄂᆞᆫ 衆生ᄋᆞ로 내ᄋᆡ 眞觀ᄋᆞᆯ 니버 곧 解脫ᄋᆞᆯ 得게 ᄒᆞ시니라