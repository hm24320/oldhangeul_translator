〔경문〕 微妙히 ᄆᆞᆯᄀᆞ신 모도 자ᄇᆞ신 不動尊이 首楞嚴王이샤 世예 希有ᄒᆞ시니

〔주해〕 妙湛惣持ᄂᆞᆫ 곧 ᄆᆞᆰ고 두려운 妙性如來ㅅ 藏體시니 알ᄑᆡ ᄌᆞ조 일ᄏᆞᄅᆞ샨 微妙ᄒᆞᆫ 覺이 湛然ᄒᆞ며 動티 아니ᄒᆞ며 두려워 十虛ᄅᆞᆯ 머구므며 비와토미 이라 사ᄅᆞ미 비록 本來 ᄀᆞᄌᆞ나 모로매 首楞大定을 브터ᅀᅡ 나ᄂᆞ니 阿難이 ᄒᆞ마 제 아로매 나ᅀᅡ가 부톄 부톄샨 고 디 오직 이 ᄯᆞᄅᆞ미신ᄃᆞᆯ 알ᄊᆡ 이런ᄃᆞ로 일로 稱讚ᄒᆞᅀᆞ오니라 覺海 두려이 ᄆᆞᆯ가 物이 能히 긔저리디 몯ᄒᆞᆯᄊᆡ 닐오ᄃᆡ 微妙히 ᄆᆞᆯ가샤미오 藏心이 ᄀᆞᄃᆞ기 두려워 十方ᄋᆞᆯ ᄢᅳ릴ᄊᆡ 닐오ᄃᆡ 모도 자ᄇᆞ샤미오 體ㅣ 寂호미 空 ᄀᆞᆮᄒᆞ야 샤ᇰ녜 住ᄒᆞ야 滅티 아니ᄒᆞᆯᄊᆡ 닐오ᄃᆡ 不動이니 이 ᄀᆞᄌᆞ샤 ᄒᆞ오ᅀᅡ 三界예 尊ᄒᆞ시며 이ᄅᆞᆯ 브트샤 諸法엣 王이 ᄃᆞ외시니 世間애 求ᄒᆞ건댄 해 얻ᄌᆞᆸ디 몯ᄒᆞ리니 이 眞實로 希有ᄒᆞ샤미라