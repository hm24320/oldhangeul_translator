〔경문〕 阿難이 부톄 悲로 救ᄒᆞ샤 기픈 ᄀᆞᄅᆞ치샤ᄆᆞᆯ 듣ᄌᆞ와 누ᇇ믈 흘리며 叉手ᄒᆞ야 【叉手ᄂᆞᆫ 두 소ᇇ가라ᄀᆞᆯ 섯겨를씨라】 부텻긔 ᄉᆞᆯ오ᄃᆡ 내 비록 부텻 이 ᄀᆞᆮᄒᆞᆫ 妙音을 듣ᄌᆞ와 微妙히 ᄇᆞᆯᄀᆞᆫ ᄆᆞᅀᆞ미 本來圓滿ᄒᆞᆫ 덛더디 住ᄒᆞᆫ ᄆᆞᅀᆞᄆᆞᆯ 아나 내 부텻 現히 니ᄅᆞ시ᄂᆞᆫ 法音 아ᅀᆞ옴도 現히 緣心을 ᄡᅦ며 眞實로 보아 울워ᅀᆞ옴도 ᄒᆞᆫ갓 이 ᄆᆞᅀᆞᄆᆞᆯ 어데니 本來ㅅ 根源ㅅ ᄆᆞᅀᆞᄆᆞᆯ 아디 몯ᄒᆞ노니 願ᄒᆞᅀᆞ오ᄃᆡ 부톄 어엿비 너기샤 두려운 소리ᄅᆞᆯ 펴 뵈샤 내의 疑心ㅅ 불휘ᄅᆞᆯ ᄲᅡ혀샤 우 업슨 道애 가게 ᄒᆞ쇼셔

〔주해〕 法音 듣ᄌᆞ오ᄆᆞᆯ 因ᄒᆞ야 微妙히 ᄇᆞᆯᄀᆞᆫ ᄆᆞᅀᆞ미 本來 두려이 펴 일호ᇙ 줄 곧 업소ᄆᆞᆯ 아니 이런ᄃᆞ로 닐오ᄃᆡ 덛더디 住ᄒᆞᆫ ᄆᆞᅀᆞ미라 ᄒᆞ니라 그러나 ᄠᅳ디 오히려 鹵莽ᄒᆞ야 【鹵ᄂᆞᆫ 사오나온 ᄒᆞᆯ기오 莽ᄂᆞᆫ 기ᅀᅳᆯ씨라】 보미 精微히 ᄇᆞᆰ디 몯ᄒᆞᆯᄊᆡ ᄉᆞᆫᄌᆡ 能히 듣논 緣心으로 아론 本性ᄋᆞᆯ 사ᄆᆞ니 이 本來 샤ᇰ녯 ᄠᅳ듸 疑心ᄒᆞ야 섯구미 ᄆᆞᅀᆞ매 불휘ᄒᆞ야 어려이 ᄲᅡ 혈거신 젼ᄎᆞ로 부톄 ᄲᅡ혀시과뎌 願ᄒᆞ니라