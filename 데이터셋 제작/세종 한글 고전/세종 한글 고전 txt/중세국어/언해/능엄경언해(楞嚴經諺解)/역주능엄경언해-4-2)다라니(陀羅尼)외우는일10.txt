〔경문〕 첫 닐웨 中에 十方 如來와 諸大菩薩와 阿羅漢ㅅ 일후믈 至誠으로 頂禮ᄒᆞ야 샤ᇰ녜 六時예 呪 외와 壇ᄋᆞᆯ 횟도라 至心ᄋᆞ로 行道호ᄃᆡ 一時예 샤ᇰ녜 一百八 徧을 行ᄒᆞ며 둘찻 닐웨 中엔 ᄒᆞᆫᄀᆞᆯᄋᆞ티 向ᄒᆞ야 ᄆᆞᅀᆞᄆᆞᆯ 올와 菩薩ㅅ 願을 發호ᄃᆡ ᄆᆞᅀᆞ매 그츨 슷 업시 호ᇙ디니 내 毗柰耶애 몬져 願 ᄀᆞᄅᆞ쵸미 이쇼니라 세찻 닐웨 中엔 十二時예 ᄒᆞᆫᄀᆞᆯᄋᆞ티 向ᄒᆞ야 부텻 般怛囉呪ᄅᆞᆯ 디니면 닐웻자히 니르러 十方 如來ㅣ 一時예 出現ᄒᆞ샤 거우룻 光明 섯근 ᄯᅡ해 부톄 뎌ᇰ바기 ᄆᆞᆫ지샤ᄆᆞᆯ 받ᄌᆞ와 곧 道場애 三摩地ᄅᆞᆯ 닷가 能히 이ᄀᆞ티 末世옛 修學ᄒᆞ리로 身心이 ᄇᆞᆯ가 조호미 琉璃 ᄀᆞᆮᄒᆞ리라

〔주해〕 ᄒᆞ나히 變ᄒᆞ야 닐구비 ᄃᆞ외오 닐구비 變ᄒᆞ야 아호비 ᄃᆞ외니 다 陽數ㅣ로ᄃᆡ 닐구비 그 가온ᄃᆡ 이셔 너므며 몯 미춤 업순 젼ᄎᆞ로 道場애 닐웨로 그ᅀᅳᆷᄒᆞ시고 세헤 이로ᄆᆞᆯ 取ᄒᆞ시니라 믈읫 비러 嚮호매 歸依三寶로 ᄆᆞᆺ 첫 方便을 삼ᄂᆞᆫ 젼ᄎᆞ로 첫 닐웨예 如來 菩薩 羅漢 일후믈 至誠으로 頂禮ᄒᆞᅀᆞ오ᇙ디니 不思議力을 비ᅀᆞ와 行ᄋᆞᆯ 發ᄒᆞ야 道ᄅᆞᆯ 도오미라 그러나 願力 아니면 디니디 몯ᄒᆞᇙ 젼ᄎᆞ로 둘찻 닐웨예 毗尼敎ᄅᆞᆯ 브터 ᄆᆞᅀᆞᄆᆞᆯ 올와 發願호ᇙ디니라 行과 願괘 구드면 큰 勇猛ᄋᆞᆯ 得ᄒᆞᇙ 젼ᄎᆞ로 세찻 닐웨예 時節이 歇ᄒᆞᇙ 슷 업스며 呪ㅣ 徧ㅅ 그지업서 ᄒᆞᆫᄀᆞᆯᄋᆞ티 向ᄒᆞ야 誦持ᄒᆞ면 能히 精誠으로 感ᄒᆞᅀᆞ와 格ᄒᆞ시리니 進力의 能ᄒᆞᆫ 功이라 거우루 光明 섯근 ᄯᅡᄒᆞᆫ 生과 佛왓 智 비취니 感應 道ㅣ 섯구미라 身心이 ᄇᆞᆯ가 조호ᄆᆞᆫ 아ᄅᆡᆺ 習엣 緣ᄒᆞᄂᆞᆫ 障이 子細히 다 그추믈 니ᄅᆞ시니 이 感應 能ᄒᆞᆫ 功앳 이리라 百八ᄋᆞᆫ 呪의 徧이니 行道호맨 匝이라 니ᄅᆞᄂᆞ니라 【匝ᄋᆞᆫ 다 돌씨라】

〔경문〕 阿難아 ᄒᆞ다가 이 比丘의 本來 受戒ᄒᆞᆫ 스스ᇰᅌᅵ어나 同會 中엣 열 比丘ᄃᆞᆯ히 그 中에 ᄒᆞ나히나 淸淨티 아니ᄒᆞ니 이시면 이ᄀᆞ티 道場이 해 이디 몯ᄒᆞ리라

〔주해〕 이젯 道場애 感應 어드리 져고미 이라

〔경문〕 세 닐웨 後ᄅᆞᆯ브터 端正히 안자 安居ᄒᆞ야 一百日 디나면 利根 뒷ᄂᆞ닌 座애 니디 아니ᄒᆞ야셔 須陀洹ᄋᆞᆯ 得ᄒᆞ리니 비록 身心애 聖果ㅣ 이디 몯ᄒᆞ야도 決定히 부텨 ᄃᆞ외요미 그르디 아니ᄒᆞᇙ ᄃᆞᆯ 제 알리니 네 道場 묻논 셰요미 이 ᄀᆞᆮᄒᆞ니라

〔주해〕 儀 ᄀᆞᆺ고 律이 올면 決定히 果感ᄋᆞᆯ 어드리라 須陀洹ᄋᆞᆯ 得호ᄆᆞᆫ 凡地ᄅᆞᆯ 조차 聖類예 드로ᄆᆞᆯ 니ᄅᆞ샨디라 져근 果ᄅᆞᆯ ᄀᆞᄅᆞ치샨디 아니라 이런ᄃᆞ로 니ᄅᆞ샤ᄃᆡ 비록 果ᄅᆞᆯ 일우디 몯ᄒᆞ나 決定히 부텨 ᄃᆞ외ᇙᄃᆞᆯ 알리라 ᄒᆞ시니 瓔珞經에 十地 第四ᄅᆞᆯ 일후미 須陀洹이라 ᄒᆞ시니 決斷히 져근 果ㅣ 아니로다