〔경문〕 阿難아 이 善男子ㅣ 眞實ㅅ 方便으로 이 十心을 發ᄒᆞ야 心精이 發揮ᄒᆞ야 十用이 드러 두려이 ᄒᆞᆫ ᄆᆞᅀᆞᆷ ᄃᆞ외요미 일후미 發心住ㅣ라

〔주해〕 眞實ㅅ 方便은 微妙ᄒᆞᆫ 慧라 이 十心은 十信이라 十心이 다 發ᄒᆞ야 두려이 ᄒᆞᆫ ᄆᆞᅀᆞ미 ᄃᆞ외야 佛智地예 住호미 일후미 發心住ㅣ라 聖位ㅣ 十信ᄋᆞ로 첫 因 삼고 十住와 十行과 十願과 十地로 漸次ᄅᆞᆯ 사마 等妙애 ᄆᆞ초ᄃᆡ 다 서르 드듸여 펴시니 行ᄒᆞᆯ 싸ᄅᆞᄆᆞ로 信을 브터 向ᄒᆞ야 드러 佛智地예 住ᄒᆞ고 智ᄅᆞᆯ 브터 行ᄋᆞᆯ 니ᄅᆞ와ᄃᆞ며 行ᄋᆞᆯ 일우ᄃᆡ 願으로 ᄒᆞ야 일로 브터 三賢을 건네ᄠᅱ여 十聖에 드러 等妙애 오ᄅᆞ게 ᄒᆞ시니 이 닷가 證ᄒᆞᄂᆞᆫ 次第라