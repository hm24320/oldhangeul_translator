〔경문〕 欲習이 처ᅀᅥᆷ ᄆᆞᆯ라 如來ㅅ 法流水와 어우디 몯ᄒᆞ니 곧 이 ᄆᆞᅀᆞᄆᆞ로 中中히 흘러들면 圓妙ㅣ 퍼디리니 眞實ㅅ 妙圓을브터 다시 眞妙ᄅᆞᆯ 發ᄒᆞ야 微妙ᄒᆞᆫ 信에 샤ᇰ녜 住ᄒᆞ야 一切 妄想이 滅盡ᄒᆞ야 나ᄆᆞ니 업서 中道ㅣ 純眞호미 일후미 信心住ㅣ라

〔주해〕 欲愛 ᄇᆞ리고 乾慧예 ᄠᅱ여 올아도 ᄉᆞᆫᄌᆡ 凡地예 이셔 法流에 드디 몯ᄒᆞᆫ 젼ᄎᆞ로 모로매 如來ㅅ 薩婆若海예 【薩婆若海ᄂᆞᆫ 예셔 닐오매 一切 智海라】 中中히 흘러 드러 기우루 거리ᄭᅲᆫ 고디 업스면 圓妙ᄒᆞᆫ 性이 이ᅌᅦ 퍼디리니 그러나 ᄉᆞᆫᄌᆡ 妄習이 나마 眞實ㅅ 妙圓이 아닐ᄊᆡ ᄯᅩ 모로매 眞實ㅅ 妙圓을 브터 다시 眞妙ᄅᆞᆯ 發ᄒᆞ야 微妙ᄒᆞᆫ 信에 샤ᇰ녜 住ᄒᆞ야 一切 妄想ᄋᆞ로 滅盡ᄒᆞ야 나ᄆᆞ니 업게 ᄒᆞ야 中中ᄒᆞᆫ 道ㅣ 純히 眞ᄒᆞ야 妄이 업슬ᄊᆡ 이런ᄃᆞ로 일후미 信心住ㅣ니 나ᄆᆞ닌 다 이ᄅᆞᆯ브터 더 나ᅀᅡ가논디라 다시 다ᄅᆞᆫ 法이 업스니 오직 位ᄅᆞᆯ 조차 眞妙性을 브터 惑習을 조히 다ᄉᆞ려 니기며 ᄀᆞ다ᄃᆞ모ᄆᆞᆯ 單複히 ᄒᆞ야 【單ᄋᆞᆫ ᄒᆞ오지오 複ᄋᆞᆫ 겨지비라】 ᄀᆞᄂᆞᆫ 드틀도 셔디 아니케 ᄒᆞ면 곧 妙覺애 오ᄅᆞ리라