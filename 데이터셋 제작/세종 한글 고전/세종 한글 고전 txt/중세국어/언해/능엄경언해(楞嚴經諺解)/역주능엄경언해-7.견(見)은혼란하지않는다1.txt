〔경문〕 부톄 阿難ᄃᆞ려 니ᄅᆞ샤ᄃᆡ 내 이제 너ᄃᆞ려 묻노라 이제 네 漏 업슨 淸淨을 得디 몯ᄒᆞ나 부텻 神力을 바다 初禪을 보ᄃᆡ ᄀᆞ류미 업수믈 得ᄒᆞ며 阿那律은 閻浮提ᄅᆞᆯ 보ᄃᆡ 소ᇇ바다ᇰ 가온ᄃᆡᆺ 菴摩羅果 보ᄃᆞᆺᄒᆞ며 諸菩薩ᄃᆞᆯᄒᆞᆫ 百千界ᄅᆞᆯ 보며 十方如來ᄂᆞᆫ 微塵ᄀᆞᄐᆞᆫ 淸淨ᄒᆞᆫ 國土ᄅᆞᆯ 다ᄒᆞ야 아니 보샤ᇙ ᄃᆡ 업거시늘 衆生의 ᄉᆞᄆᆞᆺ 보ᄆᆞᆫ 分寸애 넘디 몯ᄒᆞ니라

〔주해〕 이 버류미 다ᄉᆞ시 잇ᄂᆞ니 ᄒᆞ나ᄒᆞᆫ 聲聞이오 둘흔 羅漢이오 세ᄒᆞᆫ 菩薩이시고 네ᄒᆞᆫ 如來시고 다ᄉᆞᄉᆞᆫ 衆生이니 ᄠᅳ든 네 聖과 여슷 凡이 보ᄂᆞᆫ 量이 비록 다ᄅᆞ나 見精은 다ᄅᆞ디 아니ᄒᆞᆫᄃᆞᆯ ᄇᆞᆯ기시니 다 物像애 나ᅀᅡ가 決ᄒᆞ야 ᄀᆞᆯᄒᆡ리로다 阿難이 보미 欲을 여희디 몯ᄒᆞᆫ 젼ᄎᆞ로 니ᄅᆞ샤ᄃᆡ 漏 업슨 淸淨을 得디 몯다 ᄒᆞ시니라 初禪은 곧 色界옛 처ᅀᅥᆷ이니 欲ᄋᆞᆯ 여흰 하ᄂᆞ리라 那律ᄋᆞᆫ 곧 無漏ᄒᆞᆫ 羅漢이니 天眼ᄋᆞᆯ 닷가 得ᄒᆞ야 能히 大千ᄋᆞᆯ 보ᄂᆞᆫ 젼ᄎᆞ로 閻浮ᄅᆞᆯ 보ᄃᆡ ᄒᆞᆫ낫ᄀᆞ티 ᄒᆞᄂᆞ다 ᄒᆞ시니라 衆生이 分寸애 넘디 몯호ᄆᆞᆫ 屛風과 帳괘 ᄀᆞ리여도 곧 能히 밋디 몯ᄒᆞᄂᆞ니라