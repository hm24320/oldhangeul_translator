〔경문〕 그ᄢᅴ 世尊이 富樓那와 모ᄃᆞᆫ 會中엣 漏 다ᄋᆞᆫ 無學앳 모ᄃᆞᆫ 阿羅漢ᄃᆞ려 니ᄅᆞ샤ᄃᆡ 如來ㅣ 今日에 너비 이 會ᄅᆞᆯ 爲ᄒᆞ야 勝義 中엣 眞勝義性을 펴 너 會中엣 定性聲聞과 모ᄃᆞᆫ 一切ㅅ 二空ᄋᆞᆯ 몯 得ᄒᆞ니와 【大乘의 人法 二空ᄋᆞᆯ 得디 몯ᄒᆞ며 ᄯᅩ 大乘의 性相 二空ᄋᆞᆯ 得디 몯ᄒᆞᆯ씨라】 上乘에 廻向ᄒᆞᆫ 阿羅漢ᄃᆞᆯᄒᆞ로 다 一乘 寂滅場地ㄴ 眞實ㅅ 阿練若 正ᄒᆞᆫ 修行홀 ᄯᅡᄒᆞᆯ 얻게 ᄒᆞ노니 네 이제 子細히 드르라 반ᄃᆞ기 너 爲ᄒᆞ야 닐오리라

〔주해〕 世俗諦 이시며 勝義諦 잇ᄂᆞ니 俗ᄋᆞᆯ 벗고 眞에 마ᄌᆞ며 情ᄋᆞᆯ 건너ᄠᅱ며 妄ᄋᆞᆯ 여희여 世間 三有와 出世 二乘이 아논 ᄆᆞᅀᆞᄆᆞ로 能히 혜아리디 몯호미 이ᄅᆞᆯ 니ᄅᆞ샨 勝義諦 中엣 眞勝義性이니 곧 아랫 그렛 覺明을 브트샤 眞覺ᄋᆞᆯ ᄀᆞᆯᄒᆡ시며 了發ᄋᆞᆯ 因ᄒᆞ샤 한 妄ᄋᆞᆯ ᄀᆞ자ᇰ 니ᄅᆞ샤 山河ㅣ 다시 나디 아니ᄒᆞ며 水火ㅣ 서르 侵勞티 아니ᄒᆞ며 모미 十方ᄋᆞᆯ 머구므며 터리예 塵刹ᄋᆞᆯ 나토매 니르로미 다 勝義諦 中엣 眞勝義性이라 定性聲聞ᄋᆞᆫ 곧 空애 ᄌᆞ마 寂에 간 사ᄅᆞ미라 未得二空ᄋᆞᆫ 곧 첫 ᄆᆞᅀᆞ맷 有學이라 廻向上乘ᄋᆞᆫ 大心羅漢이라 一乘 寂滅場地ᄂᆞᆫ 곧 三乘에 爲頭ᄒᆞ며 諍論ᄋᆞᆯ 여흰 眞實ㅅ 고디라 阿練若ᄂᆞᆫ 닐오매 諠雜이 업슬씨라 【諍ᄋᆞᆫ 말 겻골씨오 諠ᄋᆞᆫ 모다 짓괼씨라 滅場ᄋᆞᆫ 果 得혼 ᄯᅡᄒᆞᆯ ᄀᆞᄅᆞ치시고 練若ᄂᆞᆫ 因 닷논 ᄯᅡᄒᆞᆯ ᄀᆞᄅᆞ치시니 因果ᄋᆡ 븓논ᄃᆡ 다 實相일ᄊᆡ 寂이라 니ᄅᆞ시며 眞이라 니ᄅᆞ시니라】

〔경문〕 富樓那ᄃᆞᆯ히 부텻 法音을 恭敬ᄒᆞᅀᆞ와 ᄌᆞᆷᄌᆞᆷᄒᆞ야 듣ᄌᆞᆸ더니