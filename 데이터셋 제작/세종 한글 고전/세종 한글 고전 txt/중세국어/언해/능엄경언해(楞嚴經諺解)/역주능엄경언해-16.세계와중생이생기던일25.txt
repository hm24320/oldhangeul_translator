〔경문〕 眞妙 覺明이 ᄯᅩ 이 ᄀᆞᆮᄒᆞ니 네 空ᄋᆞ로 ᄇᆞᆯ기면 空 나토미 잇고 地水火風ᄋᆞᆯ 各各 發明ᄒᆞ면 各各 낟고 ᄒᆞ다가 ᄒᆞᆫᄢᅴ 發明ᄒᆞ면 ᄒᆞᆫᄢᅴ 나토미 잇ᄂᆞ니라

〔주해〕 이ᄂᆞᆫ 空이 相 아니로ᄃᆡ 發揮ᄅᆞᆯ 거스디 아니홈 ᄀᆞᆮᄒᆞ니라 네 空ᄋᆞ로 ᄇᆞᆯ기다 ᄒᆞ샴ᄃᆞᆯᄒᆞᆫ 일로 니ᄅᆞ건댄 우믈 파 虛空 내며 燧 비취워 블 내요미 이라 業으로 니ᄅᆞ건댄 니르와ᄃᆞ면 世界 ᄃᆞ외오 靜ᄒᆞ면 虛空이 일며 風金이 서르 ᄡᅮ츨ᄊᆡ 이런ᄃᆞ로 火光 이쇼미 이라 ᄆᆞᅀᆞᄆᆞ로 니ᄅᆞ건댄 거츠리 虛空 보ᄆᆞᆯ 니ᄅᆞ와ᄃᆞ면 虛空 나토미 잇고 地水火風도 ᄯᅩ 이 ᄀᆞᆮᄒᆞᆯᄊᆡ 이런ᄃᆞ로 니ᄅᆞ샤ᄃᆡ 各各 發明ᄒᆞ면 各各 낟ᄂᆞ다 ᄒᆞ시니라 各各ᄋᆞᆫ 前後ᄅᆞᆯ 니ᄅᆞ시고 俱ᄂᆞᆫ 同時ᄅᆞᆯ 니ᄅᆞ시니라

〔경문〕 엇뎨 ᄒᆞᆫᄢᅴ 낟ᄂᆞ뇨 富樓那아 ᄒᆞᆫ 믌 가온ᄃᆡ ᄒᆡᆺ 그리메 낟ᄃᆞᆺ ᄒᆞ니 두 사ᄅᆞ미 ᄒᆞᆫᄢᅴ 믌 가온ᄃᆡᆺ ᄒᆡᄅᆞᆯ 보다가 東西로 各各 가면 各各 ᄒᆡ 두 사ᄅᆞᄆᆞᆯ 조차 가 一東一西ᄒᆞ야 몬져 보라미 업스니 詰難ᄒᆞ야 닐오ᄃᆡ 이 ᄒᆡ 이 ᄒᆞ나히어늘 엇뎨 各各 녀며 各各 ᄒᆡ ᄒᆞ마 둘히어늘 엇뎨 ᄒᆞ나히 낟ᄂᆞ뇨 호미 맛다ᇰ티 아니ᄒᆞ니 두루힐훠 虛妄ᄒᆞ야 어루 브투ᇙ ᄃᆡ 업스니라

〔주해〕 ᄒᆞᆫᄢᅴ 낟ᄂᆞᆫ 相ᄋᆞᆯ 사기시니라 ᄒᆡᆺ 그리메의 사ᄅᆞᆷ 조차 ᄒᆞ나 아니로미 七大ㅣ 緣을 조차 달이 이롬 ᄀᆞᆮᄒᆞ야 몬져 보라미 업스니 詰難호미 맛다ᇰ티 아니ᄒᆞ니라