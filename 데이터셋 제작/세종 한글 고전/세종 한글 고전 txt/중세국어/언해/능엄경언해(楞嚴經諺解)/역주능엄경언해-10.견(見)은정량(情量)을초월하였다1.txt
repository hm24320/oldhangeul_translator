〔경문〕 阿難이 부텻긔 ᄉᆞᆯ오ᄃᆡ 世尊하 實로 法王 니ᄅᆞ샴 ᄀᆞᆮᄒᆞ샤 覺ᄋᆡ 緣이 十方界예 ᄀᆞᄃᆞᆨᄒᆞ야 ᄆᆞᆯ가 샤ᇰ녜 住ᄒᆞ야 性이 生滅 아니호ᇙ딘댄 몬졋 梵志娑毗迦羅ᄋᆡ 닐온 冥諦와 投灰等 모ᄃᆞᆫ 外道ㅅ 무릐 眞實ㅅ 내 十方애 ᄀᆞᄃᆞᆨᄒᆞ니 잇ᄂᆞ니라 닐옴과 엇뎨 差別 이시리ᅌᅵᆺ고 【投灰ᄂᆞᆫ ᄯᅩ 塗灰ㅣ라 니ᄅᆞᄂᆞ니 塗ᄂᆞᆫ ᄇᆞᄅᆞᆯ씨라】

〔주해〕 覺ᄋᆡ 緣ᄋᆞᆫ 곧 覺性이 너비 緣ᄒᆞ야 잇디 아니ᄒᆞᆫ ᄃᆡ 업스니라 알ᄑᆡ 니ᄅᆞ샤ᄃᆡ 見性이 周徧커니 너 아니라 뉘리오 ᄒᆞ시며 ᄯᅩ 니ᄅᆞ샤ᄃᆡ 곧 ᄆᆞᅀᆞ미 두려이 ᄇᆞᆯ가 너비 國土ᄅᆞᆯ 머것다 ᄒᆞ시니 곧 닐온 覺ᄋᆡ 緣이 十方界예 ᄀᆞᄃᆞᆨᄒᆞ야 샤ᇰ녜 住ᄒᆞ야 업디 아니호미라 그러나 黃髮ᄋᆡ 무리 ᄯᅩ 닐오ᄃᆡ 眞實ㅅ 내 世界예 ᄀᆞᄃᆞᆨ다 ᄒᆞ며 셰욘 冥諦ᄅᆞᆯ 닐오ᄃᆡ 眞性이 아ᄃᆞᆨᄒᆞ야 體生滅 아니라 ᄒᆞᄂᆞ니 부텻 말와 엇뎨 다ᄅᆞ리ᅌᅵᆺ고 ᄒᆞ니 外道ᄂᆞᆫ 性의 眞實을 보디 몯고 오직 賴耶ᄅᆞᆯ 브터 거츠리 혜여 眞實ㅅ 마래 섯글ᄊᆡ 이런ᄃᆞ로 이ᅌᅦ 묻ᄌᆞ와 詰難ᄒᆞ야 부톄 ᄇᆞᆯ기 ᄀᆞᆯᄒᆡ샤ᄆᆞᆯ ᄇᆞ라ᅀᆞ오니라 外道ᄅᆞᆯ 通히 梵志라 니ᄅᆞᄂᆞ니라 投灰ᄂᆞᆫ 受苦ᄅᆞ이 行ᄒᆞᄂᆞᆫ 外道ㅣ라