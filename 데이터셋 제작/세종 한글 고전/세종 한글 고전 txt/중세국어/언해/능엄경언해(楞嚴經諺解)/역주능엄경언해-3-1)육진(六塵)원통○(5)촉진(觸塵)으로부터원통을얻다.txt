〔경문〕 跋陀婆羅ㅣ 그 ᄀᆞᆮᄒᆞᆫ 벋 열여슷 開士와 【開士ᄂᆞᆫ 菩薩이라】 곧 座로셔 니러 부텻 바래 頂禮ᄒᆞᅀᆞᆸ고 부텻긔 ᄉᆞᆯ오ᄃᆡ 우리ᄃᆞᆯ히 아ᄅᆡ 威音王佛ᄭᅴ 法 듣ᄌᆞᆸ고 出家ᄒᆞᅀᆞ와 쥬ᇰ이 沐浴ᄒᆞᇙ 時節에 例ᄅᆞᆯ 조차 室에 드러 믄득 므릐 因ᄋᆞᆯ 아로니 ᄒᆞ마 드트를 싯디 아니ᄒᆞ며 ᄯᅩ 모ᄆᆞᆯ 싯디 아니ᄒᆞ며 中閒이 便安ᄒᆞ야 이슘 업수믈 得호니 아ᄅᆡᆺ 習을 닛디 아니ᄒᆞ야 이제 니르러 부텨 조ᄍᆞ와 出家ᄒᆞᅀᆞ와 이제 無學ᄋᆞᆯ 得호니 뎌 부톄 나ᄅᆞᆯ 일훔 지흐샤ᄃᆡ 跋陀婆羅ㅣ라 ᄒᆞ시니 妙觸이 펴 ᄇᆞᆯ가 佛子住ᄅᆞᆯ 일우니 부톄 圓通ᄋᆞᆯ 무르실ᄊᆡ 내 證호맨 觸因이 上이로소ᅌᅵ다

〔주해〕 跋陀婆羅ᄂᆞᆫ 닐오매 어디리 護持ᄒᆞᆯ씨라 드틀 시스며 몸 시스며 드틀와 몸괏 中에 져기 得혼 고디 이시면 다 妄ᄒᆞᆫ 觸이며 妄ᄒᆞᆫ 覺일ᄊᆡ 이런ᄃᆞ로 이슘 업수믈 得ᄒᆞ면 妙觸이 펴 ᄇᆞᆯ가 부텻 眞子ㅣ ᄃᆞ욀ᄊᆡ 일후미 佛子住ㅣ오 이대 能히 守護ᄒᆞ야 妄이 니디 아니케 ᄒᆞ며 覺이 動티 아니케 ᄒᆞᆯᄊᆡ 이런ᄃᆞ로 일후미 어디리 護持라