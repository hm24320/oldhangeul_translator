〔경문〕 阿難아 네 이제 見聞覺知로 머리 如來ㅅ 常樂我淨에 맛게코져 호ᇙ딘댄 반ᄃᆞ기 몬져 生死ㅅ 根本ᄋᆞᆯ ᄀᆞᆯᄒᆡ오 生滅 아니ᄒᆞᄂᆞᆫ 두려운 ᄆᆞᆯᄀᆞᆫ 性을 브터 일오리니 ᄆᆞᆯ고ᄆᆞ로 虛妄ᄒᆞᆫ 滅生ᄋᆞᆯ 두르ᅘᅧ 降伏ᄒᆡ와 本來ㅅ 覺애 도라가 元明覺 生滅 업슨 性을 得ᄒᆞ야 因地ㅅ ᄆᆞᅀᆞᄆᆞᆯ 사ᄆᆞᆫ 後에ᅀᅡ 果地옛 닷가 證호ᄆᆞᆯ 두려이 일우리니 흐린 므를 ᄆᆞᆯ교ᄃᆡ ᄀᆞᄆᆞ니 잇ᄂᆞᆫ 그르세 담ᄃᆞᆺ ᄒᆞ니 ᄀᆞᄆᆞᆫ호미 기퍼 뮈디 아니ᄒᆞ면 몰애와 ᄒᆞᆯ기 제 ᄃᆞᆷ고 ᄆᆞᆯᄀᆞᆫ 므리 現前ᄒᆞᄂᆞ니 일후미 처ᅀᅥᆷ 客塵煩惱ᄅᆞᆯ 降伏ᄒᆡ요미오 ᄒᆞᆰ 아ᅀᅩᆫ 純ᄒᆞᆫ 므른 일후미 根本 無明을 永히 그추미라 ᄇᆞᆯᄀᆞᆫ 相이 精純ᄒᆞ야 一切ㅅ 變ᄒᆞ야 나토매 煩惱ㅣ ᄃᆞ외디 아니ᄒᆞ야 다 涅槃淸淨 妙德에 마ᄌᆞ리라

〔주해〕 見聞覺知ᄂᆞᆫ 여슷 受用ᄒᆞᄂᆞᆫ 根이라 常樂我淨은 涅槃 妙德이라 生死 根本ᄋᆞᆫ 五濁 業用이라 妄ᄋᆞᆯ 두르ᅘᅧ 眞에 맛게코져 호ᇙ딘댄 몬져 生死ᄋᆡ 거즛 根源을 ᄀᆞᆯᄒᆡ야 ᄇᆞ리고 生滅 아니ᄒᆞᄂᆞᆫ 圓湛ᄒᆞᆫ 性을 브터 功ᄋᆞᆯ 일우리니 흐린 므를 ᄆᆞᆯ교ᄃᆡ 모로매 ᄀᆞᄆᆞ니 잇ᄂᆞᆫ 그르세 ᄒᆞᄃᆞᆺ ᄒᆞ니 ᄆᆞᆯ고ᄆᆞ로 虛妄ᄋᆞᆯ 도ᄅᆞᅘᅧ 降伏ᄒᆡ와 本來ㅅ 覺애 도라가게 호미 ᄀᆞᄆᆞᆫ호ᄆᆞ로 그 몰애와 ᄒᆞᆯᄀᆞᆯ ᄌᆞᆷ게 ᄒᆞ야 ᄆᆞᆯᄀᆞᆫ 믈로 現前케 ᄒᆞᄃᆞᆺ ᄒᆞ니 이ᄂᆞᆫ 客塵煩惱ᄅᆞᆯ 처ᅀᅥᆷ 降伏ᄒᆡᆯ ᄯᆞᄅᆞ미니 처ᅀᅥᆷ 두르ᅘᅧ 降伏게 ᄒᆞᆯ ᄲᅮ니언뎌ᇰ 眞實로 生滅 업슨 性이 아니라 本元 眞明ᄒᆞᆫ 覺이 生滅 업슨 性을 得호매 미츠면 無明의 根本이 永히 그처 覺ᄋᆡ ᄆᆞᆯᄀᆞᆫ ᄇᆞᆯᄀᆞᆫ 相이 이ᅌᅦ 精純ᄒᆞ야 一切 變ᄒᆞ야 나토매 煩惱ㅣ ᄃᆞ외디 아니ᄒᆞ야 ᄒᆞᆰ 아ᅀᅩᆫ 純ᄒᆞᆫ 므리 긔저료ᄆᆞᆯ ᄒᆞᆫ 야ᅌᆞ로 ᄇᆞ려 두어 ᄂᆞ외야 흐리욤 업ᄃᆞᆺ ᄒᆞ야ᅀᅡ 어루 因地ㅅ ᄆᆞᅀᆞᄆᆞᆯ 사ᄆᆞ리라 因心이 이 ᄀᆞᆮᄒᆞ면 果地옛 닷가 證호미 두렵디 아니호미 업스며 涅槃 妙德에 맛디 아니호미 업스리니 이런ᄃᆞ로 因心ᄋᆞᆫ ᄉᆞᆯ피디 아니호미 몯ᄒᆞ리라