〔경문〕 부톄 阿難ᄃᆞ려 니ᄅᆞ샤ᄃᆡ 너와 나왜 同氣라 ᄠᅳ디 天倫과 ᄀᆞᆮᄒᆞ니 처ᅀᅥᆷ 發心ᄒᆞᆯ 쩨 當ᄒᆞ야 내 法中에 엇던 勝相ᄋᆞᆯ 보고 世間앳 기프며 므거운 恩愛ᄅᆞᆯ 다 ᄇᆞ린다

〔주해〕 恩愛 ᄇᆞ룐 因ᄋᆞᆯ 무르샤 아랫 그를 니르와ᄃᆞ시니라 阿難ᄋᆞᆫ 斛飯王ㅅ 아ᄃᆞ리니 同氣ᄂᆞᆫ 根源이 ᄒᆞᆫ가지오 天倫ᄋᆞᆫ 兄弟라 【倫ᄋᆞᆫ 次第니 兄弟ㅅ 次第ᄅᆞᆯ 하ᄂᆞᆯ히 ᄆᆡᇰᄀᆞᄅᆞ실ᄊᆡ 天倫이라】

〔경문〕 阿難이 부텨ᄭᅴ ᄉᆞᆯ오ᄃᆡ 如來ㅅ 三十二相이 ᄀᆞ자ᇰ 微妙ᄒᆞ샤미 ᄠᆞ로 다ᄅᆞ샤 形體 ᄉᆞᄆᆞᆺ 비취샤미 瑠璃 ᄀᆞᆮᄒᆞ샤ᄆᆞᆯ 내 보ᅀᆞᆸ고 샤ᇰ녜 내 ᄉᆞ라ᇰ호ᄃᆡ 이 相ᄋᆞᆫ 欲愛의 나샨디 아니시니 엇뎨어뇨 欲氣ᄂᆞᆫ 멀텁고 흐리여 비리누류미 섯모ᄃᆞ며 고롬과 피왜 섯거 ᄀᆞ자ᇰ 조ᄒᆞ며 微妙히 ᄇᆞᆯᄀᆞᆫ 紫金光聚ᄅᆞᆯ 能히 내디 몯ᄒᆞ리라 ᄒᆞ야 【聚ᄂᆞᆫ 모ᄃᆞᆯ씨라】 이런ᄃᆞ로 渴望ᄒᆞ야 울워ᅀᆞ와 부텨 조ᄍᆞ와 머릴 갓고ᅌᅵ다

〔주해〕 恩愛 ᄇᆞ룐 因ᄋᆞᆯ 對答ᄒᆞᅀᆞ오니 ᄠᅳ든 欲漏ᄂᆞᆫ 멀텁고 구저 能히 微妙히 ᄇᆞᆯ고ᄆᆞᆯ 막ᄂᆞ니 眞實ㅅ 조호매 도라가고져 호ᇙ딘댄 愛染을 여희여ᅀᅡ 올ᄒᆞᆫ ᄃᆞᆯ 나토도다 흐린 더러우ᄆᆞᆯ ᄇᆞ리고 微妙히 ᄇᆞᆯ고ᄆᆞᆯ 내요미 正히 이 經의 緣ᄒᆞ야 니루미니 나ᄆᆞᆫ 마ᄅᆞᆫ 머니라 三十二相ᄋᆞᆫ 발아래 平ᄒᆞ샤ᄆᆞᆯ 비르서 頂相 놉고 두려우샤매 ᄆᆞᄎᆞ시니라