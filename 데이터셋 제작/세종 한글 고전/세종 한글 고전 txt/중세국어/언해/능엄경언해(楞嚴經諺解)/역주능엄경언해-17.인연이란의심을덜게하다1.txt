〔경문〕 即時예 阿難이 大衆 中에 이셔 부텻 바래 頂禮ᄒᆞᅀᆞᆸ고 니러셔 부텻긔 ᄉᆞᆯ오ᄃᆡ 世尊하 殺盜婬業 三緣이 그츤 젼ᄎᆞ로 三因이 나디 아니ᄒᆞ야 心中엣 達多ᄋᆡ 미친 性이 제 歇ᄒᆞ야 歇ᄒᆞ면 곧 菩提라 사ᄅᆞᄆᆞᆯ브터 得디 아니ᄒᆞ리라 現히 니ᄅᆞ시니 이ᄂᆞᆫ 因緣이 ᄇᆞᆯ기 明白ᄒᆞ니 엇뎨 如來ㅣ 因緣ᄋᆞᆯ 다 ᄇᆞ리시ᄂᆞ니ᅌᅵᆺ고 내 因緣ᄋᆞᆯ 브터 ᄆᆞᅀᆞ미 여러 아로ᄆᆞᆯ 得호니 世尊하 이 ᄠᅳ든 엇뎨 우리 等 나 져ᄆᆞᆫ 學 잇ᄂᆞᆫ 聲聞 ᄯᆞᄅᆞ미리ᅌᅵᆺ고 이제 이 會中엣 大目犍連과 舍利弗와 須菩提ᄃᆞᆯ히 늘근 梵志로브터 오니 부텻 因緣ᄋᆞᆯ 듣ᄌᆞᆸ고 發心ᄒᆞ야 여러 아라 無漏 일우믈 得ᄒᆞ니ᅌᅵ다

〔주해〕 서르 上文을 드듸여 詰難ᄋᆞᆯ 니ᄅᆞ와다 後에 ᄇᆡ호리 爲ᄒᆞ야 疑心ᄋᆞᆯ 決ᄒᆞ니라 우희 니ᄅᆞ샨 緣이 그츠면 因이 나디 아니ᄒᆞᄂᆞ니라 ᄒᆞ샤미 이 正히 因緣 ᄠᅳ디니 엇뎨 알ᄑᆡᆺ 마리 다 ᄇᆞ리시니ᅌᅵᆺ고 늘근 梵志 븓다 호ᄆᆞᆫ 須菩提ᄃᆞᆯ히 다 晩年에 外道ᄅᆞᆯ 브터 오니라 【晩年ᄋᆞᆫ 느즌 나히라】

〔경문〕 이제 菩提 因緣ᄋᆞᆯ 좃디 아니ᄒᆞᄂᆞ니라 니ᄅᆞ샤ᇙ딘댄 王舍城 拘舍離 等의 닐온 自然이ᅀᅡ 第一義 ᄃᆞ외리니 大悲ᄅᆞᆯ 드리우샤 迷惑 닶가오ᄆᆞᆯ 여러 내쇼셔

〔주해〕 이제 因緣ᄋᆞᆯ ᄇᆞ리시면 外道ᄋᆡ 自然執이ᅀᅡ 맛다ᇰ토다 富那 後에 ᄯᅩ 阿難ᄋᆞ로 묻ᄌᆞ와 詰難ᄒᆞᅀᆞ오ᄆᆞᆫ 諸法을 ᄒᆞ마 ᄇᆞᆯ기면 나ᅀᅡ가 닷고미 마ᄀᆞᆫ ᄃᆡ 업스리니 쟈ᇰᄎᆞ 修證門ᄋᆞᆯ 뵈요려 ᄒᆞ실ᄊᆡ 이런ᄃᆞ로 다시 機예 當ᄒᆞᆫ 사ᄅᆞᄆᆞ로 發ᄒᆞ야 니ᄅᆞ와ᄃᆞ시니라