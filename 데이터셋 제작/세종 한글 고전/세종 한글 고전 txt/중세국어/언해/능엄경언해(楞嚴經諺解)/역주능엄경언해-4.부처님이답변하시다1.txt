〔경문〕 卽時예 如來 가ᄉᆞ맷 萬字ᄅᆞᆯ 브트샤 보ᄇᆡᆺ 光ᄋᆞᆯ 소사내시니 그 光이 晃昱ᄒᆞ샤 百千色이 겨시더니 十方微塵 너븐 부텻 世界예 ᄒᆞᆫ ᄢᅴ 두루 펴샤 十方애 잇ᄂᆞᆫ 寶刹앳 諸如來ㅅ 뎌ᇰ바기예 다 브ᅀᅳ시고 도로 阿難과 모ᄃᆞᆫ 大衆의게 도라오시니라

〔주해〕 쟈ᇰᄎᆞ 眞實ㅅ 보ᄆᆞᆯ ᄇᆞᆯ교려 ᄒᆞ샤 가ᄉᆞ맷 萬字ᄅᆞᆯ 브트샤 보ᄇᆡᆺ 光을 펴샤ᄆᆞᆫ 寶明妙心을 브터 正ᄒᆞᆫ 知見 나ᄆᆞᆯ 表ᄒᆞ시니라 부텻 가ᄉᆞ매 卍字ㅣ 겨샤ᄆᆞᆫ 吉祥萬德의 모ᄃᆞᆫ 고ᄃᆞᆯ 表ᄒᆞ시니 그 光이 晃然히 ᄇᆞᆯᄀᆞ며 昱然히 盛ᄒᆞ샤 百千色이 겨샤ᄆᆞᆫ ᄯᅩ 妙心의 照用이 萬德이 ᄀᆞ조ᄆᆞᆯ 表ᄒᆞ시니라 光이 佛界예 다 펴샤ᄆᆞᆫ 淸淨ᄒᆞᆫ 本然ᄋᆞᆯ 뵈샤미라 부텻 뎌ᇰ바기예 다 브ᅀᅳ샤ᄆᆞᆫ 至極ᄒᆞᆫ 果ㅣ ᄒᆞᆫ가지샤ᄆᆞᆯ 表ᄒᆞ시니라 大衆의게 도라오샤ᄆᆞᆫ 群靈이 다 두쇼ᄆᆞᆯ 뵈시니라 【群靈ᄋᆞᆫ 衆生이니 性이 靈ᄒᆞᆯᄊᆡ 靈이라 ᄒᆞ니라】 이 곧 妙心과 道眼ᄋᆡ 眞實ㅅ 光이시니 聖에 이셔도 더으디 아니ᄒᆞ며 凡에 이셔도 더디 아니컨마ᄅᆞᆫ 오직 量ᄋᆞᆯ 조차 應ᄒᆞ야 나ᄃᆞᆯ ᄯᆞᄅᆞ미라