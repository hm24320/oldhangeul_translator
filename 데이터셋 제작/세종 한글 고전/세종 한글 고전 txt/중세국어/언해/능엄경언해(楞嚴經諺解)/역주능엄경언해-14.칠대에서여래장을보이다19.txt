〔경문〕 阿難아 ᄒᆞ다가 ᄯᅩ 이 空이 因 업시 제 나ᇙ딘댄 ᄒᆞᆯᄀᆞᆯ ᄑᆞ디 아니ᄒᆞᆫ 前엔 엇뎨 ᄀᆞ료미 업디 아니ᄒᆞ야 오직 大地의 머리 通達 업수믈 보더뇨 ᄒᆞ다가 ᄒᆞᆯᄀᆞᆯ 因ᄒᆞ야 나ᇙ딘댄 ᄒᆞᆰ 나ᇙ 時節에 반ᄃᆞ기 虛空ᄋᆡ 드로ᄆᆞᆯ 보려니ᄯᆞᆫ ᄒᆞ다가 ᄒᆞᆯ기 몬져 나거든 虛空 드로미 업수ᇙ딘댄 엇뎨 虛空이 ᄒᆞᆯ ᄀᆞᆯ 因ᄒᆞ야 나ᄂᆞ니라 ᄒᆞ료 ᄒᆞ다가 나며 드로미 업스면 반ᄃᆞ기 空과 ᄒᆞᆰ괘 本來 다ᄅᆞᆫ 因이 업스니 달오미 업스면 ᄒᆞᆫ가지라 ᄒᆞᆰ 나ᇙ 時節에 空이 엇뎨 나디 아닌ᄂᆞ뇨

〔주해〕 다ᄅᆞᆫ 因 업수ᄆᆞᆫ ᄒᆞᆫ 體ᄅᆞᆯ 니ᄅᆞ시니라

〔경문〕 ᄒᆞ다가 포ᄆᆞᆯ 因ᄒᆞ야 나ᇙ딘댄 파 虛空ᄋᆞᆯ 내논디라 반ᄃᆞ기 ᄒᆞᆯᄀᆞᆯ 내논디 아니며 포ᄆᆞᆯ 因티 아니ᄒᆞ야 나ᇙ딘댄 파 제 ᄒᆞᆯᄀᆞᆯ 내어늘 엇뎨 空ᄋᆞᆯ 보ᄂᆞ뇨

〔주해〕 因에 卽호미 올티 아니ᄒᆞ며 因에 여희요미 ᄯᅩ 외도다

〔경문〕 네 다시 審諦ᄒᆞ야 諦審 諦觀ᄒᆞ라 포ᄆᆞᆫ 사ᄅᆞᄆᆡ 소ᄂᆞᆯ 브터 方ᄋᆞᆯ 조차 뮈여 옮고 ᄒᆞᆯᄀᆞᆫ ᄯᅡᄒᆞᆯ 因ᄒᆞ야 올ᄆᆞ니 이ᄀᆞ티 虛空이 므스글 因ᄒᆞ야 나뇨 파 空케 호ᄆᆞᆫ 虛와 實왜라 서르 ᄡᅳ이디 아니ᄒᆞ야 和ㅣ 아니며 合이 아니며 虛空이 브튼 ᄃᆡ 업시 제 날 디 아니니라

〔주해〕 그 因緣과 自然과 아뇨ᄆᆞᆯ 子細히 ᄉᆞᆯ피게 ᄒᆞ시니라 파 空케 호ᄆᆞᆫ 虛와 實왜라 ᄒᆞ샤ᄆᆞᆫ 포ᄆᆞᆫ 實이오 空ᄋᆞᆫ 虛ᄅᆞᆯ 니ᄅᆞ시니라 우흿 모ᄃᆞᆫ 工巧히 ᄀᆞᆯᄒᆡ샤ᄆᆞᆫ 다 識心엣 妄ᄒᆞᆫ 혜ᄆᆞᆯ ᄇᆞ리샤 두려이 노ᄀᆞᆫ 眞實ㅅ 體ᄅᆞᆯ 나토시니라