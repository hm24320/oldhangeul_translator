〔경문〕 ᄯᅩ 버거 阿難아 이 三界 中에 ᄯᅩ 네 가짓 阿脩羅類 잇ᄂᆞ니 ᄒᆞ다가 鬼道애 護法ᄒᆞᄂᆞᆫ 히ᄆᆞ로 神通ᄋᆞᆯ 타 虛空애 드ᄂᆞ닌 이 阿脩羅ᄂᆞᆫ 卵ᄋᆞᆯ브터 나ᄂᆞ니 鬼趣예 자폣ᄂᆞ니라 ᄒᆞ다가 天中에 德이 ᄂᆞ려 貶ᄒᆞ야 ᄠᅥ디여 그 卜居ㅣ 日月에 갓가오닌 이 阿脩羅ᄂᆞᆫ 胎ᄅᆞᆯ 브터 나ᄂᆞ니 人趣예 자폣ᄂᆞ니라 阿脩羅王이 世界ᄅᆞᆯ 자바 가져 히미 ᄉᆞᄆᆞ차 저품 업서 能히 梵王과 天帝釋과 四天과 權ᄋᆞᆯ ᄃᆞ토ᄂᆞ니 이 阿脩羅ᄂᆞᆫ 變化ᄅᆞᆯ 因ᄒᆞ야 잇ᄂᆞ니 天趣예 자폣ᄂᆞ니라

〔경문〕 阿難아 닫 一分엣 下劣ᄒᆞᆫ 脩羅ㅣ 잇ᄂᆞ니 大海心에 나 水穴口에 ᄌᆞ마셔 아ᄎᆞᄆᆡᆫ 虛空애 노니고 나조ᄒᆡᆫ 므레 가 자ᄂᆞ니 이 阿脩羅ᄂᆞᆫ 濕氣ᄅᆞᆯ 因ᄒᆞ야 잇ᄂᆞ니 畜生趣예 자폣ᄂᆞ니라

〔주해〕 脩羅ᄂᆞᆫ 예셔 닐오매 하ᄂᆞᆯ 아니니 福力이 하ᄂᆞᆯ ᄀᆞᆯ오ᄃᆡ 하ᄂᆞᆳ 行이 업스니 瞋心한 젼ᄎᆡ라 業의 輕重을 조차 四生ᄋᆡ 달오미 잇ᄂᆞ니라 水穴은 곧 尾閭ㅣ라 【尾閭ᄂᆞᆫ 바ᄅᆞᆳ 믈 ᄲᅡ디ᄂᆞᆫ ᄯᅡ히라】