〔경문〕 ᄯᅩ 善男子ㅣ 모ᄃᆞᆫ 行이 空호ᄆᆞᆯ 窮究ᄒᆞ야 生滅을 ᄒᆞ마 滅호ᄃᆡ 寂滅에 精妙ㅣ 두렵디 몯ᄒᆞ니 命을 ᄇᆞᆯ긴 中에 精과 麁와ᄅᆞᆯ 分別ᄒᆞ며 眞과 거츠롬과ᄅᆞᆯ ᄀᆞᆯᄒᆡ야 決ᄒᆞ야 因과 果왜 서르 갑ᄂᆞ니라 ᄒᆞ야 오직 感應을 求ᄒᆞ야 淸淨道애 背叛ᄒᆞ니 닐온 苦ᄅᆞᆯ 보고 集을 그츠며 滅을 證호려 ᄒᆞ야 道ᄅᆞᆯ 닷가 滅에 잇고 ᄒᆞ마 마라 다시 나ᅀᅡ가디 아니ᄒᆞ야 勝ᄒᆞᆫ 解ᄅᆞᆯ 내닌 이 사ᄅᆞᄆᆞᆫ 定性聲聞에 ᄠᅥ러디여 모ᄃᆞᆫ 드름 업슨 쥬ᇰ이 增上慢ᄒᆞ리와로 벋 ᄃᆞ외야 부텻 菩提ᄅᆞᆯ 迷ᄒᆞ야 知見을 일흐리니 이 일후미 第九 두려운 精ᄒᆞᆫ 應ᄒᆞᄂᆞᆫ ᄆᆞᅀᆞᄆᆞ로 寂에 간 果ᄅᆞᆯ 일우미니 圓通ᄋᆞᆯ 背叛ᄒᆞ야 머러 涅槃城을 背叛ᄒᆞ야 空애 ᄆᆡ인 種애 나리라

〔주해〕 命을 ᄇᆞᆯ교ᄆᆞᆫ 識陰 窮究호ᄆᆞᆯ 因ᄒᆞ야 衆生ᄋᆡ 命 受ᄒᆞᄂᆞᆫ 根元을 기피 ᄇᆞᆯ길씨라 生과 滅왜 識을 브트며 精과 麁왜 業을 브튼 젼ᄎᆞ로 四諦ᄅᆞᆯ 브터 分別ᄒᆞ며 決ᄒᆞ야 ᄀᆞᆯᄒᆡ야 苦와 集과로 麁僞 삼고 滅와 道와로 精眞 사마 이ᅌᅦ 道因ᄋᆞᆯ 젼혀 닷가 滅果 感호ᄆᆞᆯ 求ᄒᆞ야 져그니로 足ᄋᆞᆯ 사ᄆᆞᆫ 젼ᄎᆞ로 滅에 잇고 곧 마니 이ᄂᆞᆫ 오직 定性聲聞上慢ᄋᆡ 무리라 이ᄂᆞᆫ 圓精應으로 因心을 사마 寂에 간 져근 果ᄅᆞᆯ 일우니라 精應ᄋᆞᆫ 곧 麁ᄒᆞᆫ 業을 決ᄒᆞ야 ᄀᆞᆯᄒᆡ야 오직 精應을 求ᄒᆞ야 偏ᄒᆞᆫ 眞을 證ᄒᆞ야 空애 ᄆᆡ이며 寂에 갈 ᄯᆞᄅᆞ미라