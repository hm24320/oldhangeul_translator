節儉第十二旣有戒奢之心, 當推節儉之理. 盖澹素養性, 奢靡敗德. 傳曰: “儉者聖人之寶也.” 又曰: “儉德之共也, 侈惡之大也.” 若一縷之帛出女工之勤, 不忍棄也, 一粒之食出農夫之勞, 不忍捨也.古者后妃補袞, 非四海不足以供, 以儉爲德也. 大禹菲飮食, 非萬國不足以辦, 以儉爲聖也. 用之不節, 暴殄天物也. 行之不儉, 奢侈相承也. 故錦繡華麗, 不如布帛之溫也, 奇羞美味, 不若糲粢之飽也. 况五色壞目, 不必以色爲美. 五味昏智, 不必以味爲嘉. 飮食淸淡, 自然少疚. 用度節儉, 可以延齡.故絺綌無斁見美於周詩, 大練麤疏垂光於漢史. 敦廉儉之風, 上以導下. 絶侈麗之費, 內以表外. 是故處己不可不儉, 事親不可不豊. 誠志不能帥氣, 理不足御情者, 又豈能持守其儉節者乎? 天地生物自有限量, 人所以助天. 凡物撙節愛養, 不可華奢侈用. 衣服飮食則在於飽煖, 不在於華美肥甘. 人能節儉, 不特人化其德, 而將神明護佑, 亦必有其壽矣.女訓終