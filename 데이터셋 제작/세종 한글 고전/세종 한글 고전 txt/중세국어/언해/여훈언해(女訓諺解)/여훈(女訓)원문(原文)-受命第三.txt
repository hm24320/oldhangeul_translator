受命第三夫女子坤道也, 而主乎靜也. 在家從父母, 無父母之命不敢妄動, 受父母之命不敢有違. 如夫奠鴈之際, 父母親授於夫. 父母戒之曰: “必敬必戒, 無違夫子. 孝舅姑, 和睦族黨. 莊以持身, 慈以待下. 儉以處家, 豊以待賓. 有妾必愛, 有子必敎. 以敬奉祭, 以誠待人. 女子愼多言, 婦道戒嫉妬. 以柔德爲本, 以和睦爲先.”如違父母之敎命, 則是不孝於父母矣. 然父母之命旣違, 貞靜之德難成, 而爲貞婦者可不愼之哉? 盖賢婦有德, 能助夫成德, 故婦人謂之內助也. 故夫之美德, 由賢婦之助. 夫之淫惡, 亦由不賢之婦之所致也. 若得一賢婦人內主其家, 使上下和睦, 親疎感德, 是以家齊而夫主亦有美譽也.