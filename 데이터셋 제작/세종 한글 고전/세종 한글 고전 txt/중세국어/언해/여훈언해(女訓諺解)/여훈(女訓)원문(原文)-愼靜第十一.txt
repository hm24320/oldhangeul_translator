愼靜第十一婦人之德莫大乎端己, 端己之要莫重乎愼靜. 故一念之微, 獨處之際, 不可不愼. 謂無有見乎? 能隱於天乎? 謂無有知乎? 不欺於心乎?故肅然警惕, 恒存乎矩度. 湛然純一, 不干乎非僻. 動擧之際如對舅姑, 閨房之間如臨師保. 居富貴也而恒懼乎驕盈, 居貧賤也而恒懼乎放失. 居安寧也戰戰乎如蹈虎尾, 兢兢然若履春氷. 故奉巵于手若將傾焉, 擇地而旋若將陷焉, 所以愼之至也.是故不惰於冥冥, 不驕於昭昭. 行之以誠, 持之以敬. 念慮有常, 動則無失. 思患預防, 愼則無禍. 此則良婦之靜德, 貞女之幽行也. 苟或一息不愼, 災害攸萃. 少有一失, 損德終身. 雖至靜之中, 若十手之所指. 至幽之處, 若十目之所視. 中庸曰: “戒愼乎其所不覩, 恐懼乎其所不聞.” 誠能謹之如此, 則百福來臻矣.凡發一言行一善爲一事, 皆要和平. 使夫婦子妾大小上下相安, 如有不和則調順之. 夫主之怒則勸解之. 若羣小之微過則隱藏之, 使內外大小相安, 此爲賢德之婦歟?