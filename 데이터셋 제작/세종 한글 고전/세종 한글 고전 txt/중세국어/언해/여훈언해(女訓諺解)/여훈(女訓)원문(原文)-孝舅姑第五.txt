孝舅姑第五爲人子爲人女當行孝道. 女子未嫁孝父母, 旣嫁致孝於舅姑. 舅姑者, 親同於父母, 尊擬天地. 鷄初鳴, 咸盥漱整梳粧, 佩其服用, 以適舅姑之所. 下氣怡色而問衣之燠寒. 舅姑年老痒痾疾痛, 則敬抑搔之. 坐則敬侍立之, 行則敬扶持之.冠帶垢和灰請漱, 衣裳垢和灰請澣. 舅姑之命, 毋敢有怠. 大小之事, 必禀舅姑. 婦無私貨, 亦無私蓄. 器不敢私借, 財不敢私與. 敬甘旨之奉, 謹服用之事. 舅姑所愛, 婦亦愛之. 舅姑所敬, 婦亦敬之. 樂其舅姑之心, 順其舅姑之志. 有所行不敢專, 有所命不敢緩.昔太姒德勤, 周基益隆. 長孫盡孝, 唐祚以固. 婦人克孝, 家道殷富. 和氣一鐘, 擧家貞吉. 動乎天地, 通乎神明. 使不能盡其孝, 則不得舅姑之愛敬, 而况可以事君子乎? 然處常易也, 處變難也. 如舅姑有大事居喪以禮, 或夫從征役未還, 或夫遠行而難至, 爲婦者當竭力養其舅姑. 而舅姑逝世, 則致力葬之. 如此則婦道盡矣. 孝感當時, 名垂萬古, 又豈不爲賢婦歟?