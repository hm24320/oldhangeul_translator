二倫行實圖 序天生蒸民 有物有則 該而目之爲五倫 撮而揭之爲三綱 皆根於人心之所固有 天理之所當然 其曰倫 曰綱非有二也本朝三綱行實之書 旣廣布中外 人人皆知忠臣孝子烈婦之行 爲可仰也 莫不感激奮礪 以興起其善心 獨於長幼朋友二倫 未之見焉 今慶尙道觀察使 金公諱安國 嘗在政院 入侍經幄 請撰二倫行實 添續三綱 以備觀感上可之 下禮曹 令設局 撰進命未及行而 公 出按于南 首囑前司譯院正 曺伸 撰集歷代諸賢 處長幼交朋友 其行跡 可爲師法者得若干人 於兄弟圖 附宗族於朋友圖 附師生 紀事圖贊諺譯 悉倣三綱行實 刊于金山郡 請余爲序 余 受而讀之 爲之言曰 書曰 立愛惟親 立敬惟長 始于家邦 終于四海 曾子曰 君子以文 會友 以友 輔仁 蓋 敬長 所以廣其悌也 取友 所以輔其德也 將使一國之人 人人 興於悌 以敬其長則 風俗 其不厚乎 人人 取其友 以輔其德則 善人 其不衆乎 風俗厚則 上下安 善人 衆則 治道進 然則 是書 自當與三綱行實 並行於世 爲聖朝敎化之基本 豈不美歟 恭惟我主上殿下 聖智天縱 日與賢士大夫 討論經史講劘治道 莫不以敎化爲致治之先務 公 能上體聖意 賦政之初 汲汲焉編輯是書 刊行州里 以扶植彝倫 爲化民之本 而躬率 礪師生 以考其德業 旁搜孝行貞烈之卓異者 聞于上而旌表之 又令 慶州 安東 等五邑 刊書籍之有關於治道者 凡十一 其曰 童蒙須知 正蒙養也 曰 口訣小學 培根本也 曰 三綱二倫行實 明人倫也 曰 性理大全 崇正學也 曰 諺解正俗 諺解呂氏鄕約 正鄕俗也 曰 諺解農書 蚕書 敦本業也 曰 諺解瘡疹方 辟瘟方 救夭札(扎)也 此雖未足以盡公之善 而然 因此可以見公之學問抱負大有以異於人也 噫 世之觀是書者 其皆以公之 心爲心 勉之哉正德戊寅三月日晉川姜渾書于晉之東皐村舍