姙子第九古者婦人姙子, 寢則不側其體, 坐則不偏其身, 立則不跛其足, 行則必端其形. 不食失飪, 不食邪味. 割不正不食, 席不正不坐. 目不視邪色, 耳不聽淫聲, 口不出傲言, 心不存雜慮.夜則瞑目而誦周南召南之詩, 坐則端莊而道仁義禮智之事. 如此則靈臺若明鏡之無塵, 天府若皎月之無翳. 天理渾然淸明在躬, 而生子形容端正, 才貌過人.故婦人姙子不惟正其身, 又必存乎善而衛其身以祐其子. 柔順貞靜, 溫良莊敬, 樂乎和平無乖戾也. 存乎寬洪無忌嫉也. 敦乎仁慈無殘害也. 執禮秉彛無縱越也. 祗率先訓無愆違也. 然婦人正心積善, 乃性分之固有, 人情之常事. 不爲矜誇, 不爲過美, 以名稱賢婦, 以德範後人. 凡婦人姙子, 又豈可不以此爲法哉?