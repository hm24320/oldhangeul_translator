愛妾第七夫妾者接也. 接見君子者也. 旣接見乎君子爲妻者, 不可不愛也. 雖曰奔則爲妾, 豈可以尊卑之分而忽之耶? 且臣妾難養, 近之不遜, 遠之則怨, 將何道以處之乎? 盖莫柔於人心, 難以勢逼. 莫强於人心, 可以德感. 惟莊以莅之, 慈以畜之可也.然天地之間, 妻之於妾生嫉妬之心, 藏毒害之意者多矣. 皆由不體夫主之情故也. 夫之於妾, 或因妻久無子而蚤求, 或因奉承乏人而他卜. 妻不揣己罔知子所以著代己, 旣無出勸夫納妾生子而奉宗祀可也. 己無子而又妬妾, 豈貞婦事夫之道乎?貞婦於妾當知彼雖有子而誥封我身何妬之有. 所以夫愛其妾, 妻亦愛之. 愛妾者, 順夫之心也. 推衣讓食, 友愛之心自如. 隱惡揚善, 仁厚之意自若. 愛妾如此, 而妾寧有不知所愛者哉?必也躬勤致敬以事主, 毋謙卑自牧以侍左右. 夫敬其婦, 婦愛其妾, 充和氣於一門, 豈不爲禎祥者乎? 苟妻雖愛妾, 外示恩養內藏嫉心, 所與衣服飮食不過假意而已, 欲爲賢妻得乎? 妾敬其妻, 苟無實意, 外雖順承內懷怨恨, 欲爲良妾得乎? 爲主父母者誠能善導其婦, 則夫主之心安而家道齊矣.