閨訓第一夫女者, 坤道也. 其生則說帨於門右, 明其生女也. 三日則臥之於床下, 明其卑弱也. 七歲男女不同席, 十歲閨門不出閾. 習言貌之柔順, 恭聽從之懿德. 執麻任績, 養蠶治絲, 織紝布帛, 組紃縧纓, 皆女人之職, 以供衣服也. 潔明酒漿, 親執籩豆, 理乎葅菜, 具乎內醢, 亦女人之事, 以供祭祀也.內言不出, 外言不入. 晝動以姆, 無姆不敢妄動. 夜行以燭, 無燭不敢妄行. 或見男子, 必擁其面. 或見父母, 必致其敬. 口不失嘯, 手不妄指. 十五而笄, 二十而嫁. 女德之成, 由姆師之敎也.盖女人之訓德, 在安靜性在柔順. 不生事以致禍, 不嬌態以取媚. 如衣服足穿, 則不必盈箱也. 如首飾足戴, 則不必盈匣也. 飮食充饑而已, 何必羅列之滿前. 僕人使令而已, 何必伶俐之爲美. 凡此數者, 皆由女師之訓. 觀古人之書, 聽夫主之敎, 方成節儉之德也.