敬夫第六夫乃乾道, 婦乃坤道. 乾者天也, 坤者地也. 天在上而尊, 地在下而卑. 以地承天, 凜凜然敬之如天也. 婦以敬事其夫, 夫以和處其婦. 夫婦胥和敬而協氣生焉. 上可以奉祭祀而致孝於舅姑, 下可以繼子孫而資賢於後代.是故孟光擧案齊眉, 知敬夫之飮食. 杞姜授衣禦寒, 知敬夫之衣具. 堯女配大舜, 不以舜賤而不敬. 桓女配鮑宣, 不以宣貧而不畏. 事有巨細, 不禀於夫不敢行. 財有多寡, 無夫之命不敢用. 出入不敢自專, 用度不敢自費. 如夫有過, 微言婉諫. 如夫有疾, 嘗藥跪進. 苟或反目, 牝鷄晨鳴, 則乾綱不振矣. 爲女者可不端莊誠一以事其君子者乎? 若婦人不蒙女師之敎, 雖云敬夫或面敬耳則不能敬之以道也. 敬之以道, 順之以德. 非禮之言不敢言, 非禮之事不敢行. 進退有常, 動靜有儀, 不敢頃刻忘其敬也.