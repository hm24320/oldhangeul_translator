鉤陳星은 主衛帝宮ᄒᆞ고 徼道ᄂᆞᆫ 循禁道也ᅵ라
槍櫐ᄂᆞᆫ 作木槍ᄒᆞ야 相櫐爲柵也ᅵ라
儲胥ᄂᆞᆫ 儲蓄ᄒᆞ야 以待所須也ᅵ라
皆言京師의 陷賊之禍ᄒᆞ다
鉤陳엔 徼巡ᄒᆞᄂᆞᆫ 길히 믈어디고 @ 槍櫐엔 儲胥ᅵ 일토다
陪巡守ᄂᆞᆫ 衣冠이 從玄宗幸蜀이라
拮据ᄂᆞᆫ 手口ᅵ 共作之皃ᅵ니 言鴟鴞ᄋᆡ 作巢勞苦로 比尙書之勤勞國事ᄒᆞ다
文物이 巡守를 뫼ᅀᆞ와 가니 @ 親賢ᄒᆞᆫ 臣下ᅵ 拮据ᄒᆞ야 病ᄒᆞ니라
猰㺄 鯨魚ᄂᆞᆫ 比寇賊ᄒᆞ다
公이 그제 猰㺄ᄅᆞᆯ 구지저 @ 首唱ᄒᆞ야 鯨魚ᄅᆞᆯ 믈리와ᄃᆞ니라
蕭何ᄂᆞᆫ 一代之宗臣이라
范睢ᅵ 相秦ᄒᆞ야 伐諸國拔之ᄒᆞ니 此ᄂᆞᆫ 比尙書ᄒᆞ다