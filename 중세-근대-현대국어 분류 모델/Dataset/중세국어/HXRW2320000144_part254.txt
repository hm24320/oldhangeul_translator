이 緣塵을 외오 자바 덛덛ᄒᆞᆫ 性을 迷惑ᄒᆞ야 일후미라
덛덛ᄒᆞᆫ 性을 일혼 젼ᄎᆞ로 덛덛ᄒᆞᆫ 果애 마조미 어려우니
實로 修證엣 큰 시르밀ᄊᆡ 이런ᄃᆞ로 모로매 詰難ᄒᆞ야 ᄇᆞᆯ교ᇙ디니라
諸佛 得ᄒᆞ샨 거슬 닐오ᄃᆡ 菩提오
寂靜常樂ᄋᆞᆯ 닐오ᄃᆡ 涅槃이오
거츠디 아니ᄒᆞ며 變티 아니호ᄆᆞᆯ 닐오ᄃᆡ 眞如ᅵ오
허믈 여희며 외욤 그츠ᇙ ᄉᆞᆯ 닐오ᄃᆡ 佛性이오
一切ᄅᆞᆯ 分別호ᄃᆡ 染著 업수믈 닐오ᄃᆡ 菴羅識이오
ᄒᆞᆫ 法도 셔디 아니ᄒᆞ야 煩惱ᅵ 다오ᄆᆞᆯ 닐오ᄃᆡ 空如來藏이오
萬法을 ᄉᆞᄆᆞᆺ 비취요ᄃᆡ 分別 업수ᄆᆞᆯ 닐오ᄃᆡ 大圓鏡智라
菴摩羅ᄂᆞᆫ 예셔 닐오매 ᄠᆡ 업수미니 곧 第九 白淨識이라