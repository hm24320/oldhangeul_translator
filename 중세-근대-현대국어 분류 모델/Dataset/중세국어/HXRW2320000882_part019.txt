그ᄢᅴ 窮子ᅵ 傭賃ᄒᆞ야 [ᄂᆞᄆᆡ ᄡᅴ유미 ᄃᆞ욀 씨 傭이오 힘 드려 利 가죠미 賃이라] 그우녀 마초아 아ᄇᆡ 지븨 다ᄃᆞ라 門ᄉ 겨틔 셔셔
城譬乍入。舍譬深入。
城은 자ᇝ간 드로ᄆᆞᆯ 가ᄌᆞᆯ비고 지븐 기피 드로ᄆᆞᆯ 가ᄌᆞᆯ비니
謂資藉權乘積漸深造也。
權乘을 브터 漸漸 기피 나ᅀᅡ가ᄆᆞᆯ 니ᄅᆞ니라
然傭賃而作。徒取小利功非己有。譬資藉權教終無實證也。
그러나 傭賃호미 ᄒᆞᆫ갓 죠고맛 利ᄅᆞᆯ 가져 功ᄋᆞᆯ 제 몯 두니 權敎 브투미 乃終내 實證 업수ᄆᆞᆯ 가ᄌᆞᆯ비니라
到舍而住立門側。譬雖值佛道不能正入。猶依徧空而止。為樂小故。
지븨 다ᄃᆞ라 門ᄉ 겨틔 셔ᄆᆞᆫ 비록 佛道ᄅᆞᆯ 맛나도 正히 드디 몯ᄒᆞ야 ᄉᆞᆫᄌᆡ 偏空ᄋᆞᆯ 브터 이쇼ᄆᆞᆯ 가ᄌᆞᆯ비니 져근 이ᄅᆞᆯ 즐기논 젼ᄎᆡ라