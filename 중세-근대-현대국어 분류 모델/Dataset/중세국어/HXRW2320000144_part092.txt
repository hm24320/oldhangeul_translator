色과 虛空ᄋᆞᆫ 世間앳 妄相이오 微妙ᄒᆞᆫ ᄇᆞᆯ고ᄆᆞᆫ 眞如妙性이니
다 如來藏ᄋᆡ 나토온 거시라
本來 ᄒᆞᆫ 圓融이어늘
오직 衆生ᄋᆞᆫ 眞을 背叛ᄒᆞ고 妄애 어울ᄊᆡ
이런ᄃᆞ로 世間相ᄉ 中에 局促ᄒᆞ고
局促ᄋᆞᆫ 그슴ᄒᆞ야 져글씨라
諸佛ᄋᆞᆫ 妄ᄋᆞᆯ 滅ᄒᆞ시고 眞에 어우르실ᄊᆡ
이런ᄃᆞ로 微妙히 眞如의 用ᄋᆞᆯ 得ᄒᆞ시니
그럴ᄊᆡ ᄒᆞ나콰 함과ᄅᆞᆯ 서르 應ᄒᆞ시며 져굼과 쿰과ᄅᆞᆯ 서르 드리샤
寳刹ᄋᆞᆯ 터럭 그테 나토시며 法輪을 드틀 쏘배 轉ᄒᆞ샤
事事ᅵ ᄀᆞ룜 업스시며 法法이 如如ᄒᆞ시니