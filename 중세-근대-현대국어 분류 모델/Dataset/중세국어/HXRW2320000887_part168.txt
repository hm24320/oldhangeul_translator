華嚴 ᄆᆞᆺ 첫 因門에 文殊로 信ᄋᆞᆯ 發ᄒᆞ샤 進修 次序ᄅᆞᆯ 여르시고
ᄆᆞᆺ 後 果門에 普賢으로 法을 結ᄒᆞ샤 果後ᄉ 行을 뵈시니
이 經ᄉ ᄠᅳ디 마치 ᄀᆞᆮᄒᆞ니라
普賢ᄋᆞᆫ 德이 遍티 아니ᄒᆞᆫ ᄃᆡ 업스실씨 普ᅵ오
우흘 도ᄫᅡ 아랠 利ᄒᆞ실씨 賢이니
곧 妙德이 다 ᄀᆞᄌᆞ샤
우흐로 부텻 佛化ᄅᆞᆯ 도ᄫᆞ시고 아래로 群物 利ᄒᆞ시논 號ᅵ라
勸發은 힘ᄡᅥ 나ᅀᅩ시논 ᄠᅳ디라
알ᄑᆡ 비록 부텻 知見을 여러 因地心을 ᄇᆞᆯ기시며 부텻 本來ᄉ 자최ᄅᆞᆯ 나토샤 果地覺ᄋᆞᆯ 일우시며