格調ᅵ 녜ᄅᆞ외며 神이 ᄆᆞᆯ가 道風이 제 노ᄑᆞ니
ᄒᆞ다가 실터럭 매나 브트면 서르 許티 아니ᄒᆞ리라
妙峯 뎌ᇰ바깃 우희 믄득 맛날 제도
白雲ᄋᆞ로 벋 삼디 아니ᄒᆞ니라
法 求ᄒᆞᆯ 사ᄅᆞ미 ᄒᆞ다가 실터럭 매나 佛法 知見곳 이시면
本分엣 누비쥬ᇰ이 許티 아니ᄒᆞᄂᆞ니 그럴ᄉᆡ 니ᄅᆞ샤ᄃᆡ
ᄒᆞ다가 絲毫ᅵ나 브트면 許티 아니ᄒᆞ리라 ᄒᆞ시니라
善財童子ᅵ 德雲比丘 보ᅀᆞᆸ고져 ᄒᆞ야 妙峯 山頂에 오ᄅᆞ시니
山頂ᄋᆞᆫ 相 업스며 일훔 업슨 고디며 ᄯᅩ 證ᄒᆞᆫ 고디라 사ᄅᆞᆷ과 서르 보디 몯ᄒᆞ릴ᄉᆡ
德雲比丘ᅵ 날회야 다ᄅᆞᆫ 峯ᄋᆡ 가샤 善財와 서르 보시니
그럴ᄉᆡ 니ᄅᆞ샤ᄃᆡ 白雲ᄋᆞ로 벋 삼디 아니타 ᄒᆞ시니라
白雲ᄋᆞᆫ 善財니 그러나 이제 니ᄅᆞ샤ᄃᆡ