닐온 佛法은 一乘實智佛知見이라
上根은 頓悟ᄒᆞ야 [悟ᄂᆞᆫ 알씨라] 즉재 佛道ᄅᆞᆯ 일우고 下根은 障重ᄒᆞ야 모로매 漸漸 닷고ᄆᆞᆯ 비ᄂᆞ니
이제 大通이 열 小劫을 디내샤ᄃᆡ 오히려 알ᄑᆡ 現티 아니ᄒᆞ샤ᄆᆞᆫ 下根을 應ᄒᆞ야 뵈실 ᄯᆞᄅᆞ미라
下根은 十使 煩惱惑障ᄋᆞᆯ 因ᄒᆞ야 勝智ᄅᆞᆯ 일허 업긔 호미 ᄀᆞ자ᇰ 오랄 씨 제 야ᇰᄌᆡ 모로매 ᄒᆡᇰ뎌글 모도아 次第로 그처 다ᄉᆞ리릴ᄊᆡ 니ᄅᆞ샤ᄃᆡ ᄒᆞᆫ 小劫브터 열 小劫에 니르러ᅀᅡ 惑障ᄋᆞᆯ 다 그처 智 알ᄑᆡ 現타 ᄒᆞ시니
大通이 機 應ᄒᆞ샤미 이러ᄒᆞ샨 고디니 그럴ᄊᆡ 王子ᅵ 讚歎ᄒᆞ야 니ᄅᆞ샤ᄃᆡ 衆生 濟度 爲ᄒᆞ시논 젼ᄎᆞ로 無量億 歲예ᅀᅡ 成佛ᄒᆞ시다 ᄒᆞ시니