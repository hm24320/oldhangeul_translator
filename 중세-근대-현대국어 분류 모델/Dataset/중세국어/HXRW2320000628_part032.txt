第三 相應 닐오ᄆᆞᆫ
空ᄋᆞᆫ 愛見ᄋᆞᆯ 헐오 假ᄂᆞᆫ 塵沙ᄅᆞᆯ 헐오 中ᄋᆞᆫ 無明ᄋᆞᆯ 허ᄂᆞ니 一一히 외디 아니ᄒᆞᆯ 씨 닐오ᄃᆡ 相應이라
ᄆᆞᅀᆞ미 空과 相應ᄒᆞ면 긔로ᇰ과 허롬과 讚歎과 기료매 므스기 시르미며 므스기 깃부미리오
譏와 毁와ᄂᆞᆫ 두 어긔요미오 讚과 譽와ᄂᆞᆫ 두 順이니 後엣 利와 衰와 苦와 樂과 더어 八風이 ᄃᆞ외니라
그러나 空ᄋᆞᆯ 證ᄒᆞ닌 貴히 ᄒᆞ야도 깃디 아니ᄒᆞ며 賤히 ᄒᆞ야도 怒티 아니ᄒᆞᄂᆞ니
歌애 니ᄅᆞ샤ᄃᆡ 頓悟ᄒᆞ야 無生 아로ᄆᆞᆯ 브터 諸榮辱애 므스기 시르미며 깃부미리오 ᄒᆞ시니라