七喩ᄂᆞᆫ ᄒᆞ나ᄒᆞᆫ 火宅喩ᅵ니
三界 便安티 몯호ᄆᆞᆯ 가ᄌᆞᆯ비시니
譬喩品 中에 ᄇᆞᆯ기샤미 이오
둘흔 窮子喩ᅵ니
小乘이 大乘功德法 쳔랴ᇰ 업수믈 가ᄌᆞᆯ비시니
信解品 中에 ᄇᆞᆯ기샤미 이오
세흔 藥草喩ᅵ니
有漏諸善이 다 能히 惡ᄋᆞᆯ 덜언마ᄅᆞᆫ 無漏善이 爲頭ᄒᆞᆫ ᄃᆞᆯ 가ᄌᆞᆯ비시니
藥草喩品 中에 ᄇᆞᆯ기샤미 이오
네흔 化城喩ᅵ니
二乘 眞空涅槃이 能히 見思의 외요ᄆᆞᆯ 마ᄀᆞ며 生死ᄉ 도ᄌᆞᆨ 마고ᄆᆞᆯ 가ᄌᆞᆯ비시니
化城喩品 中에 ᄇᆞᆯ기샤미 이오
다ᄉᆞᄉᆞᆫ 衣珠喩ᅵ니
王子ᅵ 結緣ᄒᆞ샤 一乘 智寶앳 ᄡᅵ ᄂᆞ리오샤ᄆᆞᆯ 가ᄌᆞᆯ비시니
곧 了因種이니
金剛經記예 닐오ᄃᆡ