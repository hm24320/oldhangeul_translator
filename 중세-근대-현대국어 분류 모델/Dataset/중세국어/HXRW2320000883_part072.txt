分段生死ᄂᆞᆫ 목수미 分限이 이시며 모미 形段이 이실씨오 變易生死ᄂᆞᆫ 因이 올ᄆᆞ며 果ᅵ 밧골씨라
分段死ᄂᆞᆫ 虛僞ᄒᆞᆫ 衆生이오 [僞ᄂᆞᆫ 거츨씨라]
不思議 變易死ᄂᆞᆫ 阿羅漢 辟支佛 大力菩薩ᄋᆡ 意生身이라
意生身ᄋᆞᆫ 同과 異와 世와 出世間애 ᄆᆞᅀᆞ미 自在解脫ᄋᆞᆯ 得혼 젼ᄎᆡ니
同ᄋᆞᆫ 類 ᄀᆞᆮᄒᆞᆯ씨오 異ᄂᆞᆫ 類 다ᄅᆞᆯ씨오 世ᄂᆞᆫ 곧 地前이오 出世ᄂᆞᆫ 地上이니