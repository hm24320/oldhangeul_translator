衆生 보리 ᄃᆞᅀᅡ 즐기디 아니ᄒᆞ리 업거든 부톄 그 中에 無量衆을 度脫ᄒᆞ리라
그 부텻 法 中에 菩薩ᄃᆞᆯ히 만호ᄃᆡ 다 ᄂᆞᆯ카온 根이라 不退輪을 옮기리니 뎌 나라히 샤ᇰ녜 菩薩로 莊嚴ᄒᆞ리라
諸聲聞衆도 어루 ᄃᆞ라 혜디 몯ᄒᆞ리니 다 三明을 得ᄒᆞ며 六神通이 ᄀᆞᄌᆞ며 八解脫애 住ᄒᆞ야 큰 威德이 이시리라
그 부톄 說法호ᄃᆡ 그지업슨 神通變化 不可思議ᄅᆞᆯ 나토거든 諸天 人民 數ᅵ 恒沙 ᄀᆞᆮᄒᆞ니 다 合掌ᄒᆞ야 부텻 마ᄅᆞᆯ 드러 受ᄒᆞ리라
그 부텻 當ᄒᆞᆫ 목수믄 十二 小劫이오 正法 世間애 이슈ᄆᆞᆫ 二十 小劫이오 像法도 ᄯᅩ 二十 小劫을 住ᄒᆞ리라