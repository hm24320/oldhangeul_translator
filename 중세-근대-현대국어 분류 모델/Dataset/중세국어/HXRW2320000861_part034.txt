이 衆生의 善과 惡괏 親ᄒᆞᆫ 因이니
穀 等의 緣 ᄃᆞ외요ᄆᆞᆯ 브틀ᄉᆡ 生ᄋᆞᆯ 得ᄒᆞ니라
穀ᄋᆞᆫ 이 알히라
濕生ᄋᆞᆫ 父母ᄅᆞᆯ 因티 아니ᄒᆞ야 오직 濕氣를 브터 나ᄂᆞ니 微細ᄒᆞᆫ 벌에ᄃᆞᆯ히라
染ᄋᆞᆫ 이 化生이니
化生ᄋᆞᆫ 各別ᄒᆞᆫ 븓논 곧 업고 오직 染心과 業을 브터 生ᄋᆞᆯ 受ᄒᆞᄂᆞ니라
ᄒᆞ다가 四生ᄋᆞ로 六道애 마쿌딘댄
天과 地獄과ᄂᆞᆫ 化生이오 鬼ᄂᆞᆫ 胎와 化애 通ᄒᆞ니
닐오ᄃᆡ 鬼子와 地行 羅刹ᄋᆞᆫ 이 胎오 나ᄆᆞ닌 다 化生이라
人과 畜왜 各 네히니
사ᄅᆞ미 내 ᄀᆞ조ᄆᆞᆫ 毗舍佉毋ᄂᆞᆫ 三十二子ᄅᆞᆯ 卵生ᄒᆞ고
胎ᄂᆞᆫ 샤ᇰ녯 사ᄅᆞ미오 濕ᄋᆞᆫ 柰女ᅵ오