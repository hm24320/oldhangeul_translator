番禺에 宗親엣 어딘 사ᄅᆞ미 領ᄒᆞ얏ᄂᆞ니 籌策을 혜아려 神功을 자뱃도다
宋璟盧奐이 曾爲廣州節度而淸白ᄒᆞ니 今大夫李勉이 又出二人之上ᄒᆞ야 不汚染於貨利也ᅵ라
大夫ᄂᆞᆫ 盧宋의게 高出ᄒᆞ니 @ 寶貝로 모매 무티디 아니ᄒᆞ놋다
廣南애 有溪洞蠻ᄒᆞ니 其長을 謂之洞主ᅵ라 艘ᄂᆞᆫ 船之緫名也ᅵ라 此ᄂᆞᆫ 言洞主ᅵ 相繼而降ᄒᆞ고 海胡ᅵ 來互市也ᅵ라
洞主ᅵ 降服호미 자최 니ᅀᅦᆺ고 @ 바ᄅᆞ랫 되 ᄇᆡᄂᆞᆫ 즈믄 艘ᅵ 오놋다
南海 勾漏縣에 出丹砂ᄒᆞᄂᆞ니 甫ᅵ 欲求而身勞不能也ᅵ라