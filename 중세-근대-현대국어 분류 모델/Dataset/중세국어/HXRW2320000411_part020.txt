蓬萊宮闕이 南山ᄋᆞᆯ 相對ᄒᆞ얫ᄂᆞ니 @ 이슬 받ᄂᆞᆫ 金莖은 하ᄂᆞᆳ ᄉᆞᅀᅵ예 티와댓도다
西王母ᅵ 宴穆王於瑤池ᄒᆞ니 以喻明皇의 辛蜀ᄒᆞ다 老子ᅵ 西遊ᅵ어ᄂᆞᆯ 關今尹이 見紫氣浮關ᄒᆞ니 以喻肅宗의 收復長安ᄒᆞ니라 一云借穆王老子事ᄒᆞ야 以言唐皇의 慕仙之意ᄒᆞ니라
西ᄉ녀그로 瑤池ᄅᆞᆯ ᄇᆞ라니 王母ᅵ ᄂᆞ리고 @ 東녀그로셔 오ᄂᆞᆫ 블근 氣ᄂᆞᆫ 函關애 ᄀᆞᄃᆞᆨᄒᆞ얫도다
雉尾扇ᄋᆞᆫ 用雉羽ᄒᆞ야 爲扇翣也ᅵ라
구루미 ᄭᅯᇰ의 ᄭᅩ리예 올ᄆᆞ니 宮扇이 열오 @ ᄒᆡ 龍ᄋᆡ 비느레 버므니 님그ᇝ ᄂᆞᄎᆞᆯ 알리로다