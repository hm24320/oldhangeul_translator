ᄯᅩ 아로ᄆᆞ로 寂을 아디 아니ᄒᆞ며 ᄯᅩ 제 아로ᄆᆞ로 아디 아니ᄒᆞ나
우흿 두 ᄀᆞᆯᄇᆞᆯ 버서 안자 닛고 照ᅵ 업슬씨라
안자 니조ᄆᆞᆫ 枝體ᄅᆞᆯ ᄒᆞ야ᄇᆞ리며 聰明을 내조차 形을 여희며 智ᄅᆞᆯ 아ᅀᅡ 大道와 ᄒᆞ나히 ᄃᆞ욀씨라
아롬 업다 몯ᄒᆞ리니 내 性이 ᄆᆞᆯᄀᆞᆯᄊᆡ 木石 ᄀᆞᆮ디 아니ᄒᆞ니라
經에 니ᄅᆞ샤ᄃᆡ 生滅이 滅ᄒᆞ면 寂照ᅵ 알ᄑᆡ 나ᄐᆞ리라 ᄒᆞ시니라
소니 如意 잡디 아니ᄒᆞ며 ᄯᅩ 제 주먹 쥐디 아니ᄒᆞ나
우흿 두 가ᄌᆞᆯ뵤ᄆᆞᆯ 버스니라
손 업다 몯ᄒᆞ리니 소니 便安ᄒᆞᆯᄊᆡ 톳ᄀᆡ ᄲᅳᆯ와 ᄀᆞᆮ디 아니ᄒᆞ니라