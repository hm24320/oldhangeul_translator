大凡 사ᄅᆞ미 命終애 臨ᄒᆞᆯ 時節에
오직 五蘊이 다 空ᄒᆞ고
四大이 我 업수ᄆᆞᆯ 觀홀디니
眞心ᄋᆞᆫ 相 업순디라
가디 아니ᄒᆞ며 오디 아니ᄒᆞᄂᆞ니
生時예도 性이 ᄯᅩ 나디 아니며
死時예도 性이 ᄯᅩ 가디 아니ᄒᆞ야
ᄆᆞᆯ가 圓寂ᄒᆞ야 ᄆᆞᅀᆞᆷ과 境이 ᄒᆞᆫ가지니
오직 能히 이ᄀᆞ티 바ᄅᆞ 다 알면
三世의 걸여 ᄆᆡ욤이 되이디 아니ᄒᆞ야
곧 이 出世ᄒᆞᆫ 自由人ᅵ리라
ᄒᆞ다가 諸佛을 보ᅀᆞ와도
조차 갈 ᄆᆞᅀᆞᆷ 말며
ᄒᆞ다가 地獄을 보와도
저픈 ᄆᆞᅀᆞᆷ 마롤디어다
오직 ᄌᆞ갸 無心ᄒᆞ면 法界와 ᄀᆞᄐᆞ리니
이 곧 最要ᄒᆞᆫ 程節ᅵ라
그러면 平常ᄋᆞᆫ 이 因ᅵ오
臨終ᄋᆞᆫ 이 果ᅵ니
道人ᄂᆞᆫ 모로미 눈 ᄠᅥ 볼디어다
此二節ᄅᆞᆫ 特開宗師의 無心合道門ᄒᆞ시고