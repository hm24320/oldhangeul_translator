諸佛은 화ᄅᆞᆯ 니ᄅᆞ시고
祖師ᄂᆞᆫ 시우ᄅᆞᆯ 니ᄅᆞ시니
부텨ᄂᆞᆫ ᄀᆞ륨 업슨 法을 니ᄅᆞ샤ᅀᅡ
비릇 一味예 도라가시거든
이 一味 자최ᄅᆞᆯ ᄠᅥ러ᅀᅡ
비릇 祖師의 뵈샨 一心을 나토시니라
그럴ᄉᆡ 니ᄅᆞ샤ᄃᆡ 庭前 栢樹子ᅵ란 話ᄂᆞᆫ
龍藏에 잇디 아닌 거시라 ᄒᆞ시니라
諸佛은 曲示ᄒᆞ실ᄉᆡ 譬弓ᄒᆞ시고
祖師ᄂᆞᆫ 直示ᄒᆞ실ᄉᆡ 譬絃ᄒᆞ시니라
龍藏은 佛 一代 所說ᄒᆞ샨 龍宮 萬藏엣 法ᅵ시니라
有僧ᅵ 趙州和尙ᄭᅴ 問ᄒᆞᅀᆞ오ᄃᆡ
어ᄂᆡ 이 祖師 西來ᄒᆞ샨 ᄠᅳ디 닛고
州ᅵ 니ᄅᆞ샤ᄃᆡ 庭前 栢樹子ᅵ라 ᄒᆞ시니
이 話ᄂᆞᆫ 語路義路ᅵ 다그처 擬議商量 몯ᄒᆞ리니
亦是 上文애 迹絶於意地理顯於心源ᅵ라
그럴ᄉᆡ 祖師 西來ᄒᆞ샨 單傳密旨ᄂᆞᆫ
五敎一乘 밧ᄭᅴ 머리 나샨ᄃᆞᆯ 아ᅀᆞ오리로다
玄中銘에 亦云胡家曲子韻出靑宵ᅵ라 ᄒᆞ시다