昭烈之大度喜怒를 不形於色과 諸葛亮之王佐大才 三代上人物
五虎大將들의 雄豪之勇力으로 攻城略地ᄒᆞ여 忘身之高節과 愛君之忠義 古今에 ᄧᅡᆨ 업스되
蒼天이 不助順ᄒᆞ샤 中恢를 못 이르고 英雄의 恨을 기쳐 曠百代之尙感어라
色ᄀᆞᆺ치 됴흔 거슬 긔 뉘라셔 말리ᄂᆞᆫ고
穆王은 天子ㅣ로되 瑤臺에 宴樂ᄒᆞ고 項羽ᄂᆞᆫ 天下壯士ㅣ로되 滿營秋月에 悲歌慷慨ᄒᆞ고 明皇은 英主ㅣ로되 解語花離別에 馬嵬驛에 우럿ᄂᆞ니
ᄒᆞ믈며 날 ᄀᆞᆺ튼 小丈夫로 몃 百年 살리라 ᄒᆡ올 일 아니ᄒᆞ고 쇽졀업시 늘그랴
右謹陳所志矣段은 上帝處分ᄒᆞ오쇼셔
酒泉이 無主ᄒᆞ여 久遠陳荒爲有去乎 鑑當情由敎是後에 矣身處許給事를 立旨成爲白只爲
上帝 題辭ㅅ 內에 所訴知悉爲有在果 劉伶李白段置 折授不得爲有去等 况彌 天下公物이라 擅恣安徐向事